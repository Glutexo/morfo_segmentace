Odpusťte, Olgo, je to slabost, že Vám zase píšu; jste mi dlužna tolik odpovědí a tak dále, že je mi hanba před sebou i před Vámi, že nemám trpělivosti vyčkat, až najdete volnou chvilku nebo dobrou vůli napsat mi pár slov nebo mne zavolat. Ale psát je dnes jediný prostředek, abych mohl k Vám mluvit; i když je to bez odpovědi, mluvím a mohu unést aspoň jednu těžkou hodinku; až dopíšu, bude mi tím hůře.
Tak tedy, měl jsem to potěšení vidět Vás v pátek a menší potěšení čekat v sobotu na Smíchovském nádraží! Ubohá kytička fialek, kterou jsem tehdy položil na koleje tramvaje, aby po ní nic nezbylo! A pak ještě čtyři dny; čtyři dny mně mrzla duše v přetopeném pokoji. A dnes v noci se mi o Vás zdálo; byl to tak krásný sen, že Vám jej nemohu a nesmím povědít. A v poledne jsem Vás viděl; podala jste mně jakousi maličkou cizí ruku, a byla jste vůbec jakoby cizí; stěží jsem Vás poznal, připadlo mně, že jste ztloustla či co, a že už snad vůbec nejste, že místo Vás přišla jakási jiná holčička, která o ničem neví. Teď odpoledne jsem se vrátil od profesora Syllaby; chtěl jsem lék proti nespavosti, tahal se se mnou půl hodiny a pak řekl: Tady není žádná tělesná příčina k nespavosti, vás trápí něco těžkého; v tom já vám nemohu pomoci. Ano, v tom on mi ovšem nemůže pomoci. Ani já si nemohu pomoci; důkaz toho je, že proti lepšímu přesvědčení píšu zbytečný dopis a dívám se, jak se šeří. Zase jeden den pryč; když jsem jej včera čekal, myslel jsem, že mi třeba něco přinese.
Holčičko, která se mnou jednáte, jako jste zvyklá s jinými, víte, co bych strašně chtěl? Abyste byla jen nějakou písařkou nebo děvčetem z obchodu; holčičkou, která denně v tutéž hodinu běží do své šedivé práce a v poledne domů a po obědě zas a večer zas; abych denně mohl čekat někde za rohem a chytit si Vás a mít Vás chvilku pro sebe, a potěšit Vás a potěšit sebe sama. Měla byste chladné ručičky, které by mne dojímaly; neměla byste nač myslet než na svého denního frajera a na sváteční neděli; potřebovala byste mne tak jako svého zrcadélka, jako svých nitěných rukavic, jako své postýlky.
Ale Vy jste herečka a myslíte na umění. Na velké umění. Ach, chcete li být velkou umělkyní, musíte podstoupit ta muka a být velkým člověkem. Ptáčku, ptáčku, to není nikterak veselá věc. To neznamená mračit se a být tragický. Znamená to mnoho obětovat životu; velkodušně dávat, a dávat to nejlepší; bez konce dávat životu svůj život a po ničem tak netoužit jako po oběti. Ptáčku, tvé čimčará je tak krásné; proč chceš být člověkem? Je to nesnadná věc; zavazuje k tomu, dávat svou krev a svou duši, nebýt nekonečně volný, nebýt nádherně nezodpovědný, dychtivě pít ponížení, prahnout po tom, abys se docítil tíhy a trýzně a strašnosti života, který tě, ptáčku, dosud nechytil.
Nikdy jsem nebyl tak sám jako teď. Nebyl jsem zdaleka tak sám, když jsem Vás neznal. Teď teprve poznávám, co je samota. Ten, který mně býval nejbližší, vidí mou trýzeň a dívá se na ni netrpělivě, skoro nepřátelsky, protože pozoruje, jak se tím oddaluje a oslabuje možný úspěch společné práce. Můj ty bože, jako by vůbec záleželo na nějakém úspěchu! Všechny mé knížky jsou mrtvé; píšu, a je mi lhostejno, co píšu; stačí, že to vytáhnu maličko nad prostřednost. K ničemu na světě nemohu přilnout, nic mne nemůže přivábit. Měl jsem rád svou práci, a je mi cizí; měl jsem rád, že tak brzo něco jsem, a chtěl bych teď položit všechno, opustit všechno a odejet někam, kde bych nic nebyl. Měl jsem rád své obrázky na stěnách, byly blízké mé duši; chtěl bych, aby je někdo sundal a byly po nich jen pavučinové stopy. Měl jsem rád lidi; ach, jak mi překážejí! I oni měli mne rádi; a jejich blízkost mne dusí. Chtěl bych odejet, ale ne abych cestoval; spíš abych se vyhladil, abych jaksi přestal být. Chtěl bych něčemu přinést oběť, ale nemám čemu; a to je to nejhorší na samotě.
A přece i já bych dovedl být šťastný, a dokonce nejšťastnější. Právě nesmírnost mé samoty mně samotnému ukazuje, co družnosti a lásky ve mně přišlo nazmar. Tolik lásky, že by to stačilo pro celé hejtmanství. A teď tolik samoty, že pro ni musím nastavovat i své noci. Ano, Syllaba má pravdu; pacientovi není pomoci.
Proboha, dost o tom! Jak by Vás mohlo tohle téma pobavit? Odpusťte, píšu ze slabosti, a slabost je všechno, co píšu. Je mi tak těžko mezi očima, v hrdle a na prsou; to Vy neznáte, ale až Vám bude třicet let, začnete také cítit tu úzkost, když Vám nějaká naděje bude utíkat. Do té doby budete jistě velká herečka; pak už nebudete myslet na úspěch, na paruku, na hadry, na to a ono, nebo ne aspoň na prvním místě; budete víc myslet na den nebo hodinu, která odchází a přidává k Vaší opuštěnosti celou svou tíhu. Ostatně, i prorokovat je slabost. Vlastně chtěl jsem psát o jiné věci. Chvílemi mne přepadá úzkost a lítost, že jsem nechtěl přistoupit na přátelství, které jste mi kdysi nabídla. Snad, snad, snad by Vám bylo dělalo dobře zavolat přítele a čimčarovat s ním. Seděl by vedle Vás, nic by nežádal, nic by se mu nebralo. Ach, Olgo, jen kdybych věděl, co cizího padlo mezi nás!
Nuže, tady je dopis, tuším, jedenáctý; jeden ze sedmdesáti nebo sedmi set, které si na konci měsíce spočítáte. Jste zvyklá dostávat dopisy; není to nepříjemná věc, není li nutno odpovídat, nejen dopisům, ale také ne sobě samotné. Chtěl bych snažně a nesmírně, aby mezi námi bylo cokoliv, jenom ne má slabost. Nezasloužím si to, abych byl do ní hnán; a přece, můj bože, co mohu dělat? Kde, jak, čím si mám něco vynutit? Ó kdyby jednou byly prostředky v mých rukou? Mrkala byste, jaký by to byl obrat.
Milá drahá pěkná Olo, píšu Vám v redakci, protože jsem dostal MYŠLENKU! Prosím Vás, nebylo by možno, abych se zítra, ve středu, vloudil na zkoušku Holčičky v Měšťanské besedě, asi tak v jedenáct hodin, až půjdu z Vinohradského divadla?
Záminka: že mne posílá Váš nejvlastnější otec, aby malá holčička nemusela ťapat po půlnoci domů sama, což je hrozně nebezpečné vzhledem k pendrekům, opilcům, vrahům a vůbec mužským.
Důvody: za prvé Je jaro, je poslední jaro tohoto roku, měkko ve vzduchu, měkko v duši, škoda každého večera! za druhé Strašně, strašně bych Vás chtěl vidět v Holčičce; a ježto nebudu ve Slaném, byl bych tam příliš odstrčen, než abych to mohl snést, podíval bych se strašně, strašně rád na tu zkoušku. Pan Bor a ostatní by vzhledem k Zámince nemohli nic namítat, ostatně bych režíroval spolu; to byste koukala.
Návrh: Sdělte mi tedy jakýmkoliv způsobem, do středy do pěti hodin odpoledne, mám li se dostavit do Měšťanské besedy a bude li ta zkouška opravdu a v kolik hodin bych měl přijít a vůbec technické podrobnosti. Hleďte, bylo by to moc krásné, kdybych Vás viděl v opravdovské roli, do které něco dáváte. A je to tak snadné provést, a nějaký způsob, jak byste mně mohla dát včas zprávu, poštou ne, to je nespolehlivé, ale třeba po Vašem bratrovi lísteček nebo po nějakém klukovi nebo posluhovi, je přece v dosahu Vašich možností: Olgo, těším se na to, a proto mám strach; mé těšení obyčejně sklapne.
Právě jsem dostal psaní slečny Jiřiny Schubertové; kdybych nebyl rošťák, musel bych být dojat.
Jinak tedy pro dalekou, nepřežitelnou budoucnost platí, že ve čtvrtek v osm hodin, navlas, čekám před Švanďákem po prvním aktě Moniky Vaniky. Hrome, nezapomeňte na to, a ani se nepokoušejte vymyslet nějakou nemožnost.
Já Vám mám milostný návrh, počkejte, na ten se mne musíte zeptat, je to skvělé. Teď zrovna Váš tati stojí vedle mne a hovoří; já kývám, mluvím a přitom se znamenitě bavím tím, že jeho holčičce posílám pusy. Jaká věrolomnost! jaká faleš! Chce už jít domů, musím končit; tedy: za prvé tu odpověď včas, za druhé ten čtvrtek v osm hodin, za třetí a mnoho, mnoho, co Vám beze slov posílám v tom psaní. Dávno jsem nebyl tak šťasten jako včera večer. Děkuju, děvčátko; byla jste jednou zas hodná.
Váš oddaný a nekonečný Ká.
Čekal v pondělí, ovšem marně; nechal aspoň v divadle u nějakého dělníka veršíčky, které chtěl dát do ruky jí. V úterý čekal dopis nebo známku života; ovšem marně. Po obědě letěl do bytu, a ovšem jí nenašel; je prý na zkoušce; letěl do divadla, žádné zkoušky není. Nové čekání až do noci; nic. Ve středu ráno běžel do divadla; vůbec prý nezkouší; nechal tedy vizitku u pokladny. To je vše. Tři dny. Dvě noci beze spánku. Dva dny bez práce, kdy nemohl vzít péro do ruky. Jsou to snad maličkosti; na to se nekouká. A nyní závěr těch maličkostí: Ano, je možno jednou zas nepřijít. Mohou být různé velikánské příčiny: švadlena, něčí návštěva, cokoliv. Ale není možno nenajít během tří dnů pět minut, aby se napsalo několik slov a hodilo na poštu. Několik slov a jeden člověk by měl ušetřeny strašné dny a noci. To už není nedbalost, to je výsměch. Budiž to kdokoliv, je to přece jen člověk s velikými slabostmi a nešťastnou citlivostí. Povážíme li, že by stačilo pět minut na maličký dopis, a bylo by aspoň jasno, byl by aspoň konec nejistoty. Víte, nejstrašnější na celé věci je, že se nenašlo těch pět minut.
Nyní tedy ten člověk sedí a pokouší se hledět do očí myšlence, že je vše ztraceno. Je patrně mladší, než je psáno v matrice, a pitomější, než si kdo na světě myslí; bylo by mu nejmilejší umřít. Vyjde li z tohoto pekla, nebude už takový, jaký byl. Nikdo se nedívá bez následků do očí myšlence, že je vše ztraceno. Nic už nebude, jako bylo; už nebude takových radostí, takového dětinství, takového očarování. Věci budou se tyčit naze, příkře a s krutou vážností. Něčemu je nadobro konec; bohužel, běda, jenom lásce ne. To je to nejhorší, že to strašné bláznovství jen roste, nesmírně roste s pocitem ztráty. Nechat toho! Nebýt, proboha, směšný! Nevnucovat se! Za nic na světě nežádat soucitu! Žádat jen jediné, jen jediné své právo: aby bylo jasno, aby se řekla nebo napsala jasná slova! To jediné slitování žádej; v tom jediném se dovolávej něčí povinnosti. To, co se děje, to, co ona dělá a jak se k Tobě chová, to nepochopíš a nevysvětlíš, toho se nedomyslíš a nedomučíš, kdybys tisíc nocí nespal a tisíc dní se kousal do rtů běhaje po své komůrce; nepohnutě se díváš do očí myšlence, že je s tebou konec; ale jen ona musí zřetelně pokynout, aby tvá myšlenka byla zpečetěna. Je to snad docela zábavné nechat člověka bláznit; ale hleďte, stojí ho to příliš mnoho, rozvrat je už příliš hluboký. Je příliš hrozné pochybovat o všem; o sobě, o ní, o chvílích štěstí, které byly. A přece, za tři dny se nenašlo pro tebe pět minut, aby ses nemusel trápit; co žádáš jasnějšího? A přece, přece, přece nemůžeš považovat za nic některá její slova, některé její skutky; není možno, že by to všechno byla jen ukrutná hra; něco tu muselo být, a přece. Ne, pro tebe není východiska; jen ona může a musí udělat konec všem pochybnostem; bylo by zvrhlé, kdyby ti tentokrát odepřela naprostou upřímnost. Jen už nemuset čekat! Ihned, ihned!
A zvykej si teď už na myšlenku, že jsi prohrál. Neodvracej očí od nicoty. Tolik jsi zkusil nejistotou, že sneseš každou jistotu. Ihned, ihned! Nesnesl bys ještě takové noci a takového dne. Není možno.
A nenaříkej; řeklo by se, že se doprošuješ; snad bys dostal, ze soucitu, cukrátko na jeden den, abys den nato zase dostal ránu do tváře. Ne ne ne, jen žádné cukrátko! raději nejtěžší odříkání, raději cokoliv! Ihned, ihned! Kdyby aspoň ta věčná urážka dovedla tě vyhojit z lásky! Ne ne, raději ztratit ji samu než lásku k ní! Ach, teď, teď přece musí promluvit. Snad píšeš naposledy. Bože, ochraňuj mou duši, dej mi trochu klidu, a není li pro mne nejsladšího štěstí, dej mi aspoň pevnost a učiň mé dny jasné! A Vy, Vy, Olgo, buďte ke mně pravdivá a jednou jedinkrát vezměte ohled k tomu, že něco se strašnou naléhavostí žádám; nebudu už zneužívat proseb. Ó, můj bože, kdyby nebylo přede mnou ještě další čekání!
Olo, Olenko, dnes mám zase den, kdy mne nebaví nic než myslet na Vás, uprostřed tolika lidí a tolika řečí. Chtěl bych Vás dnes večer vidět; ale přijde švagr, a nevím, budu li moci utéci z domova. Prosím Vás, prosím Vás, zatelefonujte mi, buď dnes po sedmé, protože předtím jsem i s Vaším tatim na schůzi, nebo zítra mezi dvanáctou a jednou, tedy zatelefonujte mi, mohu li Vás vidět dřív než až zítra v pět hodin. Chci, chci, chci Vás zas jednou užít; můj ty bože, už tři neděle jsem neměl nic než drobty; chci Vás mít na nějaké veliké hodiny. Oh, dnes se mi stýská, v takovém šedivém dni; proto Vám posílám Afriku. Nejsou to verše, je to jen stýskání, tichoučké vytí, nářek na den, který mi nic nedá. Olgo, žádnou kaňku zítra; pěkně přijít a potěšit medvěda, a je li to jen trochu možno a je li Vám to milé, tedy dříve nežli v pět hodin. Buďte zas jednou hodná. Tuhle noc se mně zas pořád zdálo o Vás, spletl jsem si Vás s melodií Schumannovy Fantazie; byla to pořád ta melodie a přitom pořád Vy, vracela jste se a unikala, měl jsem Vás a ztrácel jsem Vás neustále, a probudil jsem se div ne rozplakaný samou touhou vidět Vás, Vy zatracená Fantazie.
V pět hodin. Celé odpoledne jsem se opíjel hudbou, hrála mně sestra; panečku, to byste koukala, jaké romány jsem o nás dvou vymyslel. Samé veliké city a veliké chvíle; žádná mizerná, nízká, ubohá zklamání; věci krásnější než Afrika. Ach, kdyby se mohla uskutečnit jen setina toho, co vymýšlím! to by, Olgo, stálo za to. Ale co platno, naše souhra je prašpatná; herečka skoro nikdy nepřijde včas na jeviště a jen v některých okamžicích se vřeleji rozehraje, herec, místo aby dával hrdinu, bručí a souká ze sebe slova napuchlá mrzutostí. Bože, jaká špatná režie! Sama scenérie je den po dni horší; už žádné měsíční noci, žádné parky, žádné Baldurbuduřiny zámky. Olgo, musíme zvýšit úroveň naší scény, jinak propadneme. Hleďte, budu malovat nové dekorace, ještě lepší než Afrika, a Vy se vrhněte do našeho dramatu se svým celým talentem, s celou tou strašnou jiskrností; a já, také budu k něčemu.
Olgo, tedy zítra, v sobotu, buď dříve, nebo v pět hodin; musíme se poradit o tom výletu do Slaného a o jiných věcech. A teď musím do schůze; bůh mi odpusť, já vím, nač budu při ní myslet, a Vy to víte také. Stýská se mi, to je všechno.
V neděli asi o páté hodině budu u Vás. Hleďte se ukázat doma.
Olgo, veliký miláčku,
musím Vám něco vypravovat; neumím z toho udělat nejkrásnější příběh na světě, ale je to nejkrásnější skutečnost na světě: Našel si ji, poupě, květ polorozvitý, a vztáhl po něm ruku; ta ruka byla bázlivá a slabá a neobratná láskou, zbožná láskou, bezohledná láskou; ta ruka byla sama láska. A tu vydechl ten neposkvrněný květ výkřik něhy a hrůzy: Ty mne zničíš!
Tu mu bylo, jako by se řítil na kolena a plakal a modlil se a lomil rukama: Ach, květinko, jak bych tebe mohl zničit? Raději si utnu obě ruce, raději umru, raději se umučím touhou a láskou, než bych tebe zničil! Ne, ne, nikdy, květinko; proklel bych sebe sama, kdybych ti udělal nejmenší bolest. Nejsem tebe hoden; jsem horoucí a bídný člověk a můj dech tě nepřinese štěstí.
Neposkvrněný květ mlčí a voní; naklání se, chvěje se. A jeho mlčení slabounce, oddaně, s nesmírnou cudností vydechuje: Trhej!
A teď, Olo, něco jiného. Uvědomuji si dnes s úžasnou silou, že včera se mezi námi něco změnilo. Aspoň ve mně. Bylo to při představení Holčičky. Je před námi něco víc než dosud. Musíme spolu pracovat. Olgo, já cítím, že proto jsme se sešli. Chtěl bych, abych mohl říci, že to poroučím. Olo, ode dneška mi musíte dát každou svou roli, kdyby byla sebemenší, abych mohl s Vámi myslet a s Vámi pracovat. Rozumějte mi, nechci a nemohu Vás něčemu učit, a Vy toho nepotřebujete; ale chci Vám být zrcadlem, před kterým byste rostla do velikosti, a povzbuzením, a soudruhem v práci; chci Vám být režisérem, chci spolutvořit Vaši dráhu. Olo, z Vás musí něco být; jste tak převzácná látka, že tím nyní hrozně trpím, že do ní zasahují ruce tak neinteligentní a tak bez lásky, jako jsou ty, které Vás teď vedou hereckou drahou. Olo, musíte mi dovolit, abych na Vás a s Vámi pracoval; jste mladá, a já mám hrůzu z toho, že by Vás utvářeli ti, kdo Vás nemilují a Vám ani nerozumějí. Musíte růst, musíte být něčím neobyčejným. Olo, mám Vás příliš rád; mně nestačí Vaše přítomnost, chci a musím se hluboko vrýt do Vaší budoucnosti. Ode dneška, Olgo, s Vámi nemluvím než o tomhle žíznivém chci. Chci být stupeň, po kterém půjdete nahoru. To je můj úkol.
Olo, bez konce se mi dnes po Vás stýská. Buďte tak hodná a napište mi aspoň jedno sladké slovo, hned teď. Holčičko, udělej můj večer šťastný. O třech čtvrtích na deset na Vás počkám. Prosím Vás, nepláchněte mi; musím Vás vidět, musím Tě vidět, stýská se mi celým tělem a celou duší. Přinesu Vám večer tu svou pohádku; je slabá, ale vůle byla dobrá.
Vykoupán jako nemluvňátko a konečně chvilku sám, nemám nic jiného a lepšího na práci než Vám napsat: jak jsem byl ráno rád, jaká to byla pro mne událost a jak jsem litoval, že jsem nedovedl Jizinku začarovat na půl hodiny do levé kapsy té šedivé vesty v mé zamčené skříni. Nebo proč Jizinka na půl hodiny neumřela! Položil bych ji pietně na sofa a hlavně, hlavně bych jí zatlačil oči; a pak, Olo, bychom se spolu modlili a těšili se navzájem pro tak náhlou ztrátu; a až bychom se už docela utěšili, Jizinka by najednou kýchla, my bychom se rozlítli a Jizinka by řekla: Děti, já jsem mluvila se svým Pánem Bohem; bylo to hrozně krásné. A my, Olo, bychom neřekli nic, ani to, že to bylo hrozně krásné. Ale Jizinka není k ničemu, nedovedla včas umřít. Ať ji za to ten její Pán Bůh potrestá! ať ztloustne! ať dosáhne devadesát sedm kilogramů a devadesát sedm let! Ale já nereptám, i to byl pro mne Ježíšek, a lepší, Olo, mi už nedáte. Olo, já se hrozně stydím, že jsem Vám vlastně nic nedal; dám li Vám své knížky, je to, jako by Vám nějaký sedlák dal košíček svých vlastních brambor. Když jsem šel v jednu z redakce, viděl jsem tolik krásných, přepěkných věcí ve výkladu, a tu mne svrběly oči, ruce i peníze; ne, Olo, zakažte mi, co chcete, ale to mi nesmíte zakázat, abych Vám někdy něco nepřinesl. S tím pokojem to spěchá, než se do toho vloží bytový úřad; opakuji: vyhlídka na Vltavu, Střelecký ostrov, Žofín; krásný starý biedermeierový nábytek; ctihodná staropanenská tetička, která kdysi milovala Fibicha. Rozhodněte se do zítřka.
Můj bože, Olo, nic jsem Vám nedal, já, který bych Vás chtěl zahrnout jako Aladdin svou Baldurbudur! Chtěl bych Vám dnes večer, nákladním vojenským automobilem, přivézt toto všechno:
Za prvé sportovní oblek z anglické látky, sukénky po kolena, kožené holeně po kolena, čepici na střapaté vlásky, a k tomu komplet prádla pleteného v barvě khaki, nekonečně dlouhé punčochy a jelení rukavičky; dost. Za druhé Batikový tea gown, pestrý jako amazonský papoušek a lehký jako ranní zamilovaná myšlenka; k tomu pantoflíčky, světelné punčošky et le reste, sen, Olgo, učiněný sen! Za třetí Kožich ze seacalf čili z tuleně, lesklý jako fantazie, podobný tmavošedému stříbru. Za čtvrté Bálové šaty, Vašeho vlastního výběru; do toho se mužský nesmí míchat; a k tomu, protože výstřih by byl patrně veliký, šňůru perel. Za čtvrté Bednu paruk černých, ohnivých, zlatých. Za páté Padesát párů rukaviček. Za šesté Dvanáct párů botiček a střevíců přímo z Anglie. Za sedmé Bednu sardinek. Za osmé Svetr s límcem, který se dá vyhrnout až po čelo. Za deváté Balíček nabídek od ředitelů divadel z Ameriky, Austrálie, ba až z Prahy, na pohostinská představení. Za desáté Nábytek pro modrý pokojíček, navrhl architekt Janák, hrome, je to drobet kubistické. Za jedenácté Jízdní lístek do Afriky, Oran, hotel Continental. Za dvanácté Poslední model kloboučku z Paříže, všimněte si té krásné bílé rajky! klenot, že? za třinácté Prsten, který činí nositele neviditelným. Za čtrnácté Sebrané spisy Ká Čé v padesáti šesti svazcích. Za patnácté Krásně vystrojený stromeček, ověšený svíčkami, mužskými skalpy, rubíny a démanty, parukami, kostýmy všech časů a čokoládou. Za šestnácté Regál s pečlivě roztříděnými, datovanými, krásnými milostnými dopisy sto dvaceti dvou mužů do Vás na život a na smrt zamilovaných. Za sedmnácté Volný lístek první třídy na všechny dráhy života. Za osmnácté, neboť osmnáct je Vaše číslo, podlouhlou bednu, kterou by dva sluhové v bezvadných livrejích, bílé kamaše po kolena, bílé jelení rukavice, donesli do Vašeho pokoje, kterou Vy byste, až po všem ostatním, otevřela a v níž byste tedy našla šlechetného dárce těch všech pokladů, kterak na Vás mrká a říká: Olo, to všechno je málo; já Vám musím dát taky sebe sama, aspoň pro dnešní večer; strčte mne honem do svého pokoje a nikomu neříkejte, že tu jsem.
A přijde li Vám při večeři trošičku teskno, přijďte se na mne podívat; pamatujte při večeři, že jsem s Vámi, blizoučko Vás, že ani nedýchám a že nikdo neví, že jsem u Vás. Olo, je li toho všeho málo, odpusťte mi; musíme si něco nechat pro příští vánoce.
Teď zrovna přišla strejda s Vaším dárkem. Olo, je překrásný, děkuju Vám, hned bych dal strejdě hubičku; děvčátko, udělala jste mi nesmírnou radost. A ta pohádka, můj bože, musíme jich stvořit a prožít ještě víc. Budou, Olo, tím si buďte jista. Krásný, překrásný je Váš dáreček; tím víc se hanbím za to nic, které jsem Vám dal. Olo, líbám Vaše štědré ručičky, které mi udělaly takovou radost. Zítra ráno na shledanou. A dnes večer pamatujte, že jsem u Vás.
Váš oddaný Ká čé.
Drahá holčičko,
přijel jsem před chvílí do Brna, a dříve než jsem si mohl umýt ruce, stavuji se v redakci, abych Ti napsal zatím několik slov. Cesta ve společnosti dvou žurnalistů, jednoho holandského a jednoho anglického; ten Angličan se poznal hlavně po tom, že celou cestu nepromluvil. Jsem trochu utřískán; teď půjdu na výstavu těch starých obrazů, abych si mezi nimi vybral sám, a pak pojedu dál. Je mi divně; neumím si představit těch čtrnáct až dvacet dní, kdy Tě nebudu vidět. Doposud jsem neměl času myslet na to; ale bojím se chvíle, kdy budu sám se sebou. Ach, holčičko, a jak budeš žít Ty? Myslím na to skoro s úzkostí: chtěl bych být při Tobě aspoň v těch Tvých těžších chvílích, abys mně zase řekla, jak tuze se o mne opíráš. Tady v Brně myslím na ten náš zimní zájezd; nedalo mně to, a šel jsem se podívat aspoň zvenčí na Redutu. Pamatuješ se, jak jsme si k ní šli přičichnout hned prvního dne?
Jsem unaven, holčičko, umazán a ošklivý; mám jen tuhle chvilinku, a pak přijdou redaktoři do redakce a budu muset mluvit a tvářit se moudře a účastně. Drahé děvčátko, bude li Ti těžko, vzpomeň si na mne, že i mně je těžko, tupě a hořce. Nemám najednou docela nic rád lidi, a budu napořád mezi nimi. Bylo by to jako vlažňoučká koupel, kdybych aspoň chvíli Tě dnes mohl vidět. Únava, únava je všechno.
A Brno se mi nelíbí. Je jaksi palčivější než Praha, protože je bez půvabu. Až mne to překvapilo, když jsem jel vlakem, jak je na krajině už cítit podzimek. Tam ve Špindlu nebylo ještě ani stopy po něm; ale tady sem tam už žloutnou a rudnou stromy a je ve vzduchu takové je ne sais quoi, co připravuje jeseň. To mne okouzlilo, protože mně to připomnělo mne sama.
Těším se nyní jen na jednu věc: na Tvé první psaní. Adresa je: Trenčianské Teplice, Slovensko, dům Poniatowského. Byl jsem včera skoro rád, že byla paní Gampéová při našem rozloučení; dopadlo to aspoň hladčeji a bezbolestněji. Drahý chundeláči, ani nevíš, jak bych Ti přál kousek hezkého štěstí pro každý den, co budu pryč. Kdyby to jen kapka radosti byla, stačilo by to. A já Ti teď nemohu opatřit žádnou radost, po tak dlouho! Buď dobré mysli, prosím Tě snažně o to; buď jasná a veselá a klidná, plná důvěry, neotrávená; piš mi denně a hodně mnoho, vidíš, že já svůj slib dodržuju. Tak bůh s Tebou, střapatá, nešťastná holčičko; napiš mi veselé psaní hned, jak dostaneš tohle ode mne. Je mi tak těžko přestat s Tebou hovořit, a přece už musím; mluví na mne dva lidé. Pa, miláčku, piš a hleď se mít tak, abych měl z toho radost. Kočičko, opičko, chlupáči, na shledanou a nenech mne stýskat si.
Tvůj Čáča s tisíci pusami.
Drahá holčičko,
vybývá mně volná chvilka teď k večeru, a tak Ti honem píši, pokud mne nezavolají k večeři. Tedy: v Brně z těch starých obrazů jsem si vybral Hamiltonovy Koně, velmi pěknou, veselou věc; má stát šest tisíc korun, ale dostanu ji laciněji. Myslím, že ji koupím. Z Brna jel jsem večer, a protože jsem si koupil na cestu lahvičku vína, byl jsem drobátko tento a nakonec jsem usnul. Ráno hned mi začalo mé léčebné trápení: horká koupel v bazénu, považ si, v tak horkých dnech!, pak půl hodiny pocení v horkém zábalu, pak masáž; chlap masér mne hnětl jako bochník chleba, vyl jsem bolestí. Pak doma do mne nalili láhev tokajského, následkem čehož jsem po obědě zase usnul; pak jsem musel honem přečíst celý svazek Nerudových dramatických slabostí, protože na Vinohradech chtějí oslavit třicáté výročí jeho smrti, dvacátého druhého srpna, nějakou jeho hrou. Teď právě jsem dopsal o tom Vydrovi a jsem na chvíli svůj, to znamená Tvůj. Tak. To je zevní počet z mého dne. A vnitřní účet jsi Ty, opičko. I když jsem dnes odpoledne spal, zdálo se mi pořád o Tobě; bylo to ukrutně zmatené, ale přitom jaksi pěkné, jako by ses nějak zvlášť vyznamenala. Teď, k večeru, mám pořád nejasný pocit, že bych měl vyjít a někde na Tebe čekat. Jak je to možno, že se na Tebe nikam nemohu jít podívat? Kdepak vězíš, holčičko?
Mé drahé děvčátko, Ty si neumíš představit, co se na Tebe namyslím. Pořád, pořád, pořád jsem s Tebou; každá věc, každý hovor má nějakou kudrlinku, která mé myšlení obrátí k Tobě. A je mně hrozně smutno, myslím li na to, že třeba nejsi veselá, že třeba se Ti v téhle chvíli nežije dobře, že třeba Tě něco trápí. Holčičko, miláčku, piš mi honem; dva dny už od Tebe nic, docela nic nemám. Chtěl bych Ti psát veseleji, ale ty dva dny na mně leží jakoby prázdnota. Když tolik na Tebe myslím, jistě nakonec vymyslím něco pěkného, něco pro náš život. Maminka mne odtud nechce pustit, pláče, že jsem ji obral o čtrnáct dní, že jsem měl přijet dřív; chtějí mne tu vykrmit, trápit injekcemi, chovat jako miminko; mučí mne svou láskou. Jsem bez duše. A přece cítím, že i teď prodělávám nějaké zrání, aspoň v tom jsem pořád mlád, že se nikdy necítím hotov.
A Ty, můj daleký poklade, zraj také; zraj pomalu, sladce, bohatě, mé krásné ovoce, má chutná a líbezná. Pěstuj se s láskou, vždyť se pěstuješ pro mne. Zraj do jemnosti a ušlechtilosti, zraj do trvalého mládí, zraj do vyrovnání a hlavně zraj do štěstí. Miláčku, prosím Tě, proboha, uč se být šťastná. Nic jiného pro Tebe nechci, a vedle své lásky mně nemůžeš dát nic krásnějšího než své štěstí. Ani já nemohu být vyrovnán a kliden, nemohu být úplně sám sebou, pokud Ty nebudeš šťastná. Já znám všechno nebo skoro všechno, co Tě trápí a mučí; ale právě proto bych Tě chtěl uhladit.
Musím k večeři a pak na procházku; nebyl jsem dnes dosud venku, bolí mne hlava. Myslím na Tebe, žiju v Tobě a pro Tebe to je všecko, co dnes vím. Piš mi, má milá, potěš mne, potěš mne a buď šťastná, Olgo.
Líbá Tě Tvůj Karel.
Milovaná panenko,
děkuju především a ještě jednou děkuju: dostal jsem dnes najednou dva Tvé dopisy. Já sám psal jsem dosud přesně každého dne; teď píši po zuřivém cviku, správněji kaufcviku čili komandu, ve kterém jsem proti švagrovi a sestře prohrál asi šest korun kromě vzácnějších ještě hodnot duševních. Zas tedy, bohudík, o jeden den méně! Vidíš, v Praze je mi líto večer každého dne a chtěl bych jej prožít ještě jednou, v nové práci a nové lásce; tady jsem rád, když je zas jeden den utržen jako list v kalendáři. Dnes jsem se skoro celé odpoledne věnoval mravní výchově dětí; na mou duši, vedle jiných zahozených talentů je ve mně ztracen kazatel moralista.
Neboj se, holčičko, neboj se Bodiny churavosti; nic to není, přejde to, spoléhej na má slova. A stran Tvé starosti, buď klidna; rozvážil jsem všechno, a buď jak buď, jsem kliden a potěším Tě. Prosím Tě jenom, abys byla bez starosti a nekalila si ani den, ani minutu, dokud se nenavrátím. Prosím Tě o to a naléhám na to. Nestarej se vůbec o nic, pokud se nevrátím. Buď docela, docela spokojena.
Tak dnes je patnáctého, pondělí večer; vzpomínal jsem na Tebe, že jsi, chudinko, dvakrát musela hrát tu ferencovinu. Pán bůh Tě potěš! Mám zas takovou přísnou, vážnou chuť na umění; musím se opravdu nutit, abych dodělal ten špásovný román, ale mé srdce touží po nějaké čisté práci. Takhle zase nějakého poetického Loupežníka bych si rád napsal! Teď tak všechno v lesích voní, dnes jsem putoval pěšinami tak krásnými, tichými a temnými, že je mi až do teď krásně teskno a skoro slavnostně. To je můj podzim, můj krásný podzim.
A těším se do Prahy, nejen pro lásku a pro Tebe, což je první, stálá a náramně hlasitá pohnutka, ale také pro to pracovní zaujetí, které na mne sedá. Zvážněl jsem a pročistil jsem se; měl bych vlastně těch pár dní tady prožít v úplné samotě; rozptylují mne lidé, které mám rád, i starosti lásky jsou mně hrozně, až příliš blízké, ale je to přece jen úrodná pauza. Chtěl bych se s Tebou rozdělit o svůj klid a svou naději; mám takový pocit zralosti, jako by opravdu příští život byl docela v mých rukou a já jej mohl utvářet v jakémsi neobyčejně uspokojivém a pěkném tvaru. Je mi dobře; právě proto, že mi tak scházíš, že tolik cítím pevnost a jistotu toho, co je mezi námi, je mi dobře. Chtěl bych, aby ses mi dala docela do rukou, ne k milování, ale k utváření. Jsem náramně hodný a je mi, jako bych rozuměl všemu a všem. Zní to neskromně; ale poslední krok v důvěře k světu je důvěra k sobě samotnému. A já si důvěřuju. Prosím Tě, abys i to brala za dobré znamení a za silný důvod k tomu, abys byla spokojená a ničeho se nebála.
Drahá holčičko, často ses ptala, co přijde po lásce? Já Ti to povím, co přichází s láskou a je tak mocné, že i lásku to přetrvá: je to lnutí, přilnutí, ukrutná blízkost, která nic nechce než dávat. Říkám Ti, je to něco moc krásného.
Tak dobrou noc pro dnešek; i mé péro klouže a šustí tak tiše, měkce a vlhce po papíře, jako když jsem odpoledne šel lesními cestičkami a myslel na celý svět, to jest na nás, na sebe, na podzim, na dobré a uklidňující věci. Buď klidná, klidná, klidná! Dobrou noc, předrahá Olinko; těším se zase na Tvé psaní  Tvůj Čáča.
Drahá, milá holčičko,
dnes zase začínám svůj dopis pěkným díkem: došla dvě psaníčka najednou. Smutná psaníčka, jako otrhaní běláskové. Děvčátko, opakuju jednou provždycky: buď veselá, důvěřuj; konec vše napraví, není, čeho se bát. Klid, klid!
Píši velmi pozdě v noci; hráli jsme v rodinném kruhu karty až přes hodinu třiadvacátou. I v kartách mám osud, který mne plní v celém životě pokojnou rezignací: ani nevyhrát, ani neprohrát; zůstat v rovnováze, dávat životu, kolik on dává mně. A předtím překrásná podzimní procházka. Jako by samo nebe chtělo ukázat všechny své kousky, svítilo slunce, pršelo, dvě duhy stály nad horami a za soumraku milovaný měsíc; podivuhodné průhledy do hor, do hor na všechny strany, světlezelené lesy, indigové stíny, hnědé pastviny s velkými stády bílých a černých ovcí, všechno v dokonalém ladění časného podzimu. Bylo to tak krásné, že jsem si bezpočtukrát vzpomněl na Tebe s praživoucí lítostí, že to nevidíš se mnou. Dnes je úterý, i dnes jsi hrála Kočičku; z té dálky, z té drsné a širokoplecí přírody mně to připadá až bolestné. Ach, holčičko, velký život není koneckonců v horečném zmítání, v ctižádosti, v úsilné honičce za úspěchem nebo čímkoliv. Když se člověk dívá na ty veliké, silné, pokojné věci, přestává skoro chápat ten neklid nás uštvaných a zraněných lidí. Ani já nevidím ve své literatuře cestu k úspěchu nebo slávě; v tom nejkrásnějším případě je veškeré umění tak samozřejmé jako hora nebo keř jalovce; vyrůstá, žije, jest prostě, a co k tomu přidají lidé, je něco tak ohavného jako turistické tabulky v přírodě. Být umělcem, ano, nic není lepšího nadto; ale být umělcem v životě, umělcem v harmonii a velikosti samotného života, to je to nejkrásnější, nejryzejší a nejskromnější.
Má drahá holčičko, Olo, prožívám tolik, že je mi tisíckrát mučivější vzpomínka na Tvé trápení, protože to trápení by neobstálo před přísnou zkouškou té zralé podzimní krásy a chladných nebes. Všecko zdá se mi něco říkat, a já Ti to věrně vyřizuji: Nech klidně dít se to, co se dít musí. Co je nutné, je dobré. Nes, co je Ti dáno nést. Je hlubší a užitečný smysl ve všem, čemu nemůžeš uniknout. Miláčku, věř v moudrost těch podzimních a nebeských mocností; i já jsem jim uvěřil a naučil jsem se dvojímu: oddaně přijímat, co musí být, a statečně vykonat, co je dobré a krásné konat. Mám vnitřní síly víc než pro dva; co je mi platna, když se nemohu o ni s Tebou rozdělit? Miláčku, buď silná; to platí víc, než buď krásná nebo cokoliv jiného. Neumíš li být silná jako sivý buk, buď silná jako jalovec, jako houževnatá mateřídouška, jako všecko to, co bez reptání a zmítání přijímá sucho a zimu, plodnost i zranění. Umět to tak jako příroda! Buď silná!
Dost, dost už, holčičko; bojím se, že ani dnes se mi nepodaří potěšit Tě. Vidíš aspoň jedno, jak mne postavil na nohy můj podzimek; bojíš li se, že to pro Tebe znamená léto po jaru příliš krátkém, dobrá: buď silná a spokojená, i Tebe čeká podzimek, a budeš li moudrá, bude krásný, krásnější než všechno předtím. Copak je na tom něco smutného?
A tedy zatím sbohem, Olgo; čekám zase psaní. Mé zdraví se velmi zlepšilo. Dobrou noc, Olinko, právě tluče půlnoc.
Tisíckrát Tvůj Čáča.