Jsou dva fakty, které skutečně pozměňují duševní stav naší doby. První z nich je relativism v oblasti věd; druhý, snad důležitější, se týká blíže filozofie samotné.
V oblasti věd ukázala takřečená kritika věd, že vše, co je ve vědě přijímáno jako pravda, tedy zákony, hypotézy, teorie, definice a tak dále. nevystihují skutečnosti přírodního dění, nýbrž že jsou to jen lidské, člověku pohodlné, úsporné způsoby, jak formulovati a zjednodušiti zkušenosti. Vědecké myšlení není tedy obrazem reality, ba ani se neshoduje se zkušeností, nýbrž účelně ji zjednodušuje; je li možno vyjádřiti fakta jinak a účelněji, než činíme my, je tato formulace pravdivější a vědečtější. Tato kritika věd není bořivá, nemění ničeho na našem obraze světa; a přece, jak vzdáleni jsme tu vší naivní důvěry ve vědu, onoho spoléhání, jež čekalo, že věda a jenom věda definitivně odpoví na velké otázky bytí! Tato autokritika ve vědách je tím pozoruhodnější, že nevznikla v době, kdy by vědecká práce bezradně ochabovala, že naopak se zrodila v období nebývalého vědeckého rozmachu; není vskutku znehodnocením vědecké práce, a přece je změnou hodnot: věda neslibuje už podati podstatného poznání světa, nýbrž jen zpracování zkušenosti v určitém a omezeném smyslu.
Druhá skutečnost, snad málo ceněná u filozofů odborníků, je nepopulárnost filozofie. Snad je tu zčásti vinna nadprodukce idejí; větší vinu jest snad přičísti příliš univerzitnímu, akademickému rázu a usmrcující terminologii většiny filozofických soustav. Pravá příčina je však jinde, v tom, že svět mimo zdi kol se pramálo, méně než kdy v dějinách, stará o filozofické myšlenky; skutkem prostě je, že moderní člověk je zpravidla afilozofický. Jednak lze tu ovšem žalovati na nevzdělanost a netečnost; ale fakt je hlubší a vážnější. Sám způsob života nutí dnešního člověka býti trvale ve střehu a odkázán na sebe; sama historie dnešku připravuje mu stálá zklamání v heslech, důvěrách a očekávání; jeho přirozený stav je empirická skepse. Doktrinální empirism i idealizující racionalism jsou stejně cizí tomuto duševnímu stavu; jediným vodítkem je tu vlastní, totiž osobní a sobecky orientovaná zkušenost, znalost prospěchu či škody, něco morálních instinktů a hlavně praxe.
Tak bylo by úhrnem možno obepsati v krajnostech dnešní stav myšlení dvěma protivami:
Ve vědách a filozofii: relativism empirických věd, a odklon od přírodovědeckého názoru na svět spolu s uvolněním ideálních, metafyzických potřeb; v praktickém životě: výlučný osobní empirism, a skepse vůči metafyzické, idealizující filozofii.
Tou čtverou mezí je narýsováno rozpětí filozofie, jež plně nese ráz své doby v dobrém i palčivém smyslu, totiž angloamerického pragmatismu.