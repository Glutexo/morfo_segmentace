Dvěma základním způsobům lidského myšlení: zkušenosti, empirii, a spekulaci, odpovídají dva obecné typy filozofie: předně filozofie empirická čili založená na, smyslové, zkušenosti, na přímém pozorování světa a koneckonců na empirických vědách; za druhé filozofie spekulativní, jež usiluje poznati realitu nezávisle na, subjektivní a smyslové, zkušenosti nebo aspoň dále a dokonaleji, než sahá tato zkušenost, a sice poznati ji čistě rozumem nebo intuitivním, prostou zkušenost předstihujícím zřením.
Ideálem empirického poznání filozofického jsou přírodní vědy, jež pozorují zevní děje a stanoví v nich obecné zákony příčinnosti, zvláště pak moderní přírodní vědy se svými metodami experimentu a kvantitativního určování. Kritériem pravdy je tu shoda myšlenky se, smyslovou, zkušeností; ve skutečnosti však zkušenost je časově i prostorově příliš omezena a experiment mnohdy zhola neproveditelný, takže takřečené empirické poznání je z převeliké části utkáno z hypotéz, jež platí jen potud, pokud případná nová zkušenost jich nevyvrátí. Tak představuje se empirické poznání jako nutně nedokončené, prozatímní a přechodné; zato však může se vykázati skutečným a neustálým pokrokem.
Ideál spekulativní filozofie není tak jednoduchý; řečeno v krajnostech, je jím na jedné straně poznání matematické, jež nevychází ze zkušenosti, nýbrž z rozumových soudů, a přece dosahuje vět naprosto evidentních a jednou provždy absolutně správných; na druhé straně je tu ideálem tak hluboké a vnitrné, sjednocující pochopení světa s jeho prvními příčinami i posledními účely, že lze je srovnati s náboženskými koncepcemi světa. Spekulativní filozofie je tedy zpravidla racionalistická v metodě a metafyzická ve výsledcích; představuje se obyčejně jako hotový a uzavřený systém, v němž je ujednocen úplný názor na svět. Jelikož smyslová zkušenost je pro spekulativní nauky hrubá, nekompetentní a přechodná, není tu pravda pojímána jako shoda myšlenky se zkušeností, nýbrž jako shoda myšlenky s rozumem, čili metafyzicky jako shoda myšlenky s absolutním rozumem.
Tyto, zde schematicky naznačené, myšlenkové protivy prostupují i moderní filozofií: Na jedné straně pozitivism, filozofie učenců či spíše filozofie, která chce býti vší mocí a bez výhrady vědecká; jejím heslem je zkušenost, rozuměj zkušenost laboratoří; vše, co překračuje zkušenost a není žádným způsobem přístupno smyslům, náleží metafyzice a je prostě vyloučeno z vědecké, pozitivní filozofie jakožto nepoznatelno, agnoston: odtud jméno agnosticism. Filozofie musí se opírati o výtěžky věd, ba sama stává se odbornou vědou: psychologií nebo sociologií; a stará svatá trojice filozofických nauk, logika, etika a estetika, nemá jiného východiska než státi se psychologií myšlení, mravů a záliby; tento psychologismus je poslední formou pozitivismu. Úhrnem pozitivism je víra v dostačitelnost vědeckého poznání.
Na druhé straně idealismus nejrůznějšího ražení, badenský nebo marburský, novofichteanism Münsterbergův, hegelianism Bradleyův, Bergsonova intuitivní filozofie, Euckenova filozofie ducha, přečetné vskutku školy a systémy, v nichž hledat společné myšlenky by bylo bez užitku. Všude však uplatňují se odezvy proti přírodovědeckému pojímání světa. Nelze přece, namítá proti pozitivismu třeba heidelberská skupina novokantovců, vyložiti celý svět jako příčinné, s mechanickou nutností se rozvíjející přírodní procesy; heroický skutek jeví se nám v jiném, vyšším smyslu nutný než čin bázně: je žádoucí, je hodnotný čili účelově nutný. Filozofie právě má co činiti s hodnotami, jež byly by sníženy, kdyby byly pojaty jako pouhé produkty přírodních nebo psychických podmínek. Zde tedy se filozofie povznáší k poznání bezpodmínečna a ústí v idealistickou metafyziku: potřeby srdce tu rozhodly.
Ale tyto potřeby srdce hrají ve skutečnosti svou roli ve všech velikých soustavách idealistických; není snad ani nutno jíti příliš hluboko, abys pod tkání nejdovednějších racionelních dedukcí objevil pia desideria duše filozofovy, jeho morální potřeby, úzkost víry, boj o smysl a řád života. Ale to vše je opět jen zkušenost: citová ovšem a zcela vnitrná, ale neméně přesvědčivá a v mnohých případech i naléhavější než zkušenost čidel. Tak i metafyzické soustavy, byť nedoznaně, stojí na zkušenostech, a celý noetický spor mezi empirismem a idealismem se odsouvá dále: nejde tu o prostý rozpor dvou protilehlých tvrzení, nýbrž o boj dvou zkušeností, o stálý konflikt mezi životem vnějškovým a nitrným. Vskutku jsou tu dva světy, v nichž obou jsou pro člověka krize i nebezpečí, úspěchy i ztráty, v nichž obou jest se mu učiti a získávati moudrost; a přece zdá se být osudem myslitelství, že tyto dva světy, v životě intimně protkané, se mu nemohou již setkati: v přebroušené protivě, pozitivistovi je nitro epifenoménem hmoty a článkem přírodního dění, kdežto idealistovi není zevní svět ničím než fenoménem, pouhým zdajem a příroda jen odrazem ducha.
Kdyby nějaký meziplanetární obyvatel jednou za lidský věk přicházel na naši zem, aby se podíval, co se děje s člověkem, našel by tu v poslední době starý spor mezi empirismem a racionalismem nejen nedobojován, nýbrž i přihrocen. Na jedné straně empirické vědy pokračují na své vzestupné dráze, sledovány nadějemi a důvěrou až slepou; na druhé straně porůznu a stále hlasitěji se ozývá volání po veliké metafyzické filozofii, která by ukojila lidskou touhu po duchové volnosti, po neomezeném rozletu víry a poznání. Tu takovému hostovi z dálky by se zdálo, že ve filozofickém myšlení přes všechny nové systémy a diskuse se nestal vlastně žádný obrat, žádná hlubší vnitrná změna, která by odsunula spornou situaci odedávna přejímanou; vskutku se tomu tak zdá, a přece ten dojem by byl v jistém smyslu falešný.
Jsou dva fakty, které skutečně pozměňují duševní stav naší doby. První z nich je relativism v oblasti věd; druhý, snad důležitější, se týká blíže filozofie samotné.
V oblasti věd ukázala takřečená kritika věd, že vše, co je ve vědě přijímáno jako pravda, tedy zákony, hypotézy, teorie, definice a tak dále. nevystihují skutečnosti přírodního dění, nýbrž že jsou to jen lidské, člověku pohodlné, úsporné způsoby, jak formulovati a zjednodušiti zkušenosti. Vědecké myšlení není tedy obrazem reality, ba ani se neshoduje se zkušeností, nýbrž účelně ji zjednodušuje; je li možno vyjádřiti fakta jinak a účelněji, než činíme my, je tato formulace pravdivější a vědečtější. Tato kritika věd není bořivá, nemění ničeho na našem obraze světa; a přece, jak vzdáleni jsme tu vší naivní důvěry ve vědu, onoho spoléhání, jež čekalo, že věda a jenom věda definitivně odpoví na velké otázky bytí! Tato autokritika ve vědách je tím pozoruhodnější, že nevznikla v době, kdy by vědecká práce bezradně ochabovala, že naopak se zrodila v období nebývalého vědeckého rozmachu; není vskutku znehodnocením vědecké práce, a přece je změnou hodnot: věda neslibuje už podati podstatného poznání světa, nýbrž jen zpracování zkušenosti v určitém a omezeném smyslu.
Druhá skutečnost, snad málo ceněná u filozofů odborníků, je nepopulárnost filozofie. Snad je tu zčásti vinna nadprodukce idejí; větší vinu jest snad přičísti příliš univerzitnímu, akademickému rázu a usmrcující terminologii většiny filozofických soustav. Pravá příčina je však jinde, v tom, že svět mimo zdi kol se pramálo, méně než kdy v dějinách, stará o filozofické myšlenky; skutkem prostě je, že moderní člověk je zpravidla afilozofický. Jednak lze tu ovšem žalovati na nevzdělanost a netečnost; ale fakt je hlubší a vážnější. Sám způsob života nutí dnešního člověka býti trvale ve střehu a odkázán na sebe; sama historie dnešku připravuje mu stálá zklamání v heslech, důvěrách a očekávání; jeho přirozený stav je empirická skepse. Doktrinální empirism i idealizující racionalism jsou stejně cizí tomuto duševnímu stavu; jediným vodítkem je tu vlastní, totiž osobní a sobecky orientovaná zkušenost, znalost prospěchu či škody, něco morálních instinktů a hlavně praxe.
Tak bylo by úhrnem možno obepsati v krajnostech dnešní stav myšlení dvěma protivami:
Ve vědách a filozofii: relativism empirických věd, a odklon od přírodovědeckého názoru na svět spolu s uvolněním ideálních, metafyzických potřeb; v praktickém životě: výlučný osobní empirism, a skepse vůči metafyzické, idealizující filozofii.
Tou čtverou mezí je narýsováno rozpětí filozofie, jež plně nese ráz své doby v dobrém i palčivém smyslu, totiž angloamerického pragmatismu.
Skutečný začátek filozofickému hnutí zvanému pragmatism dal před čtyřiceti lety americký filozof Charles Sanders Peirce několika myšlenkami v Popular Science Monthly roku osmnáct set sedmdesát osm. Jediným úkolem myšlení, psal tehdy Peirce, je vyvolati víru nebo přesvědčení čili zříditi zvyky pro jednání. Abychom plně vyvinuli smysl nějaké myšlenky, stačí určiti, jaké zvyky způsobuje; neboť smysl věci tkví prostě ve zvycích, které obsahuje. Účelem myšlení jest přivésti výsledek vnímatelný smysly. Vždy je to něco smyslového a praktického, co je základem všech rozdílů v myšlení, ať jsou sebesubtilnější. Není tak jemného odstínu ve významu myšlení, aby nemohl způsobiti rozdílu v praxi. Idea nějaké věci je jenom idea jejích smyslových výsledků; odtud plyne pravidlo, že chceme li dojiti poznání, musíme uvážit, jaké jsou praktické výsledky, o nichž myslíme, že mohou býti přivoděny předmětem naší koncepce. Nic není v této empirické a praktické formulaci, co by se zdálo na první pohled ohlašovati nové filozofické stanovisko. A přece po třiceti létech se dovolává těchto myšlenek hnutí, které se představuje jako nauka demokratická, jako filozofická obdoba velkého hnutí protestantského. A když toto hnutí je v nejlepším, Peirce se ho do jisté míry zříká; ač sám tvůrce jména pragmatism, přijímá nyní pro sebe název pragmaticism, slovo dosti ošklivé, aby mu ho nikdo nevzal.
Odlišuje li se takto, činí tak z dobrých důvodů; neboť je dosti veliká vzdálenost mezi jeho způsobem myšlení a pragmatistickým radikalismem, který si klade v čelo, že je mladý, silný, mužný. The young, the strong, the virile: kus tohoto sebecitu stále mluví z mladších pragmatistů, z nichž ten označuje pragmatism jako filozofii života, tvoření a možností, onen jako filozofii obrácenou k budoucnosti a opět jiný jako filozofii beze slov, filozofii gest a činů. Tato okázalost mládí, síly, mužství vynucuje Peirceovi slova trochu skeptická: Zdá se tu býti přijímáno za princip, že účelem člověka je činnost, a tento stoický axiom nezdá se mi v mých šedesáti létech již tak pravděpodobný jako v mých třiceti létech.
Vlastní pragmatism najde se tedy teprve dvacet let po Peirceovi u Williama Jamese, Johna Deweye a ef cé es Schillera, profesora v Oxfordě, k nimž přibyli jiní víceméně pragmatisté v Americe a Anglii, jako á vé Moore, Armstrong, há vé Stuart, romanopisec há gé Wells, jé há Lloyd, dé el Murray, jé é Russel, há Health Bawden a četní jiní; záhy přistupují stoupenci i na evropské pevnině. Historie se zaplétá, jakmile se přihlédne ku shodám a příbuznostem v jiných filozofických názorech. V Německu Vaihinger, Simmel, Mach a Avenarius, Ostwald, ba i Eucken; ve Francii Blondel, Bergson, Boutroux, Duhem, Poincaré, Le Roy, Wilbois; tak pragmatism se jaksi rozbíhá doširoka a ztrácí hranice, které by jej definovaly. Avšak pravý zmatek počíná, jakmile se počne hledati předhistorie pragmatismu. Zdá se, že ve všech stoletích byli filozofové povahy pragmatistické: tak Schiller vidí předchůdce pragmatismu v Protagorovi a sofistech, el Stein v Sokratovi, Aristotelovi i Rogeru Baconovi, Peirce ve stoicích, Schinz v Rousseauovi, jiní v Montaigneovi a Pascalovi, jiní v Humeovi, Benthamovi, Kantovi, Nietzscheovi. Dle Steina pragmatism obsahuje vše, co pode jménem přírodní filozofie, energetika, psychologism, pozitivism, fenomenalism, friesovský empirism a relativism vede společný boj proti věci o sobě, proti metafyzice, transcendenci, idealismu, platonizujícímu kantianismu a matematicko rozumové filozofii racionalistů, logistů a idealistů; blíže pak shrnuje trojí směr dosavadní anglické filozofie: nominalism, fenomenalism, empirism, sentimentalism, a voluntarism, a utilitarism; úhrnem je to novopozitivism. Dle Eislera je pragmatism příbuzný s Kantovým a Fichtovým idealismem a tvoří most mezi apriorismem a empirismem. Dle Parodiho metoda pragmatismu pochází z romantismu, z de Maistra, Lamennaise, z apologetiky. Dle Berthelota je pragmatism výsledek evolucionismu, Spencerova, Lamarckova, Darwinova, a příbuzný s Boutrouxovou kontingencí, jež skrze Ravaissona pochází z německé filozofie romantické, Schelling, Schleiermacher a jiní; angloamerické jádro pragmatismu pak je pod přímým vlivem anglického utilitarismu, Benthama, jé esté Milla, Spencera, ale obsahuje i zbytky německého idealismu hegelovského; na vé Jamese působí Renouvierův indeterminism; úhrnem pragmatism je utilitární romantism.
Dosti věru jmen a slavných předků pro filozofii domněle novou. Ale na druhé straně se říká, že pragmatism je filozofií dolaru a zhanobením pravdy, názorem páchnoucím zemí, nízkým systémem, pro nějž je dolar nejvyšší, nejhodnotnější pravdou, nebo že je filozofií polobarbarské rasy anglosaské, filozofií inženýrů, obchodníků a burziánů; že je nemocí vzešlou z touhy po originalitě, novým jménem pro filozofický oportunism, pro ponižujícího ducha sofistiky: filozofií, jež sestoupila k davu, kterým měli bychom pohrdati, a které neměli bychom trpěti ve jménu filozofické počestnosti; filozofií prodavačů odpustků; filozofií amerikanismu; konečně filozofií, jež není již ancilla theologiae, nýbrž meretrix theologorum. Ve skutečnosti však pragmatism nelze cele vyložiti z filozofické tradice, ale také ne z prostředí; není jen amerikanismem nebo filozofií pro amerikánství. Ovšem, není to pouhá náhoda, že vznikla v Americe, jejíž pragmatickou atmosférou dýší význačná slova, která prý pronesl prezident Harper na smrtelném loži: Bože, kéž by pro mne byl ještě život po tomto životě, a kéž by v onom životě byla ještě práce k udělání a úkoly k provedení! To jest cele duch náboženské a mravní filozofie Jamesovy, a týž činný životní smysl plní úhrn názorů zvaných pragmatismus.
Pragmatismus je vskutku filozofie obrácená k faktům, čistě empirická; v této pozornosti k faktům, v nechuti k slovním řešením, k umělým problémům a abstraktní pojmové dialektice je přímým pokračováním pozitivismu; ale překračuje jej tím, že pojímá fakta mnohem šíře. Ze všech empirických faktů vybírá pozitivism jen fakta vědecká, totiž kontrolovaná odbornými vědami a formulovatelná exaktně naukově. Proti tomu pro pragmatism platí stejně fakta, jichž nelze zváti vědeckými; jsou to faktické tužby, potřeby, úkoje a úmysly lidí; je to úplná zkušenost se svým zcela nevědeckým, praktickým, osobním rázem. V tomto smyslu je pragmatismus empiričtější než pozitivism: hlavně tím, že dostatečnou zkušeností jsou mu i fakta, která pro empirism byla onou říší, říší domněnek a nekompetence. Zde odděluje se pragmatism od pozitivismu, aby s ním souvisel spíše už jen vývojově než naukově; pouze o funkcionální psychologii, o genetickou, psychologistickou, logiku a noetiku a o odbornou teorii věd, Poincaré, Duhem, Mach, Ostwald, poslední to výtěžky pozitivismu, opírá se pragmatism bezprostředněji.
Zdá li se dějinná filiace pragmatismu tak složitá, je to proto, že je mnohosmyslný, že vede na více stran zároveň; zde se nabízeje jako nástroj k vědecké práci, končí na jiné straně v katolické novoapologetice a modernismu, jak jej zastávají Le Roy, abbé Loisy nebo Prezzolini, nebo v protestantském fideismu Ménégozově nebo Ritschlovy školy. Podle Papiniho, cit James, je pragmatism jako koridor v hotelu, jako chodba, do níž ústí nesčetné světnice. V jedné z nich pracuje někdo na pojednání ve prospěch ateismu; v sousední klečí někdo prose o víru a odvahu; ve třetí prodlévá chemik, ve čtvrté filozof, jenž vypracovává soustavu idealistické filozofie, zatímco v páté někdo dokazuje nemožnost metafyziky. Všichni tito nicméně používají koridoru, vycházejí po něm ven nebo vracejí se do svých pokojů. Podle toho tedy by mohl pragmatism sloužiti k dokazování kterékoliv teze, a tím jen usvědčovati každou z nich z relativnosti; jeho síla by byla v jakémsi, jak říká Papini, se si vuole, v parátnosti a přizpůsobivosti, což nejsou zrovna nejvyšší cíle filozofického myšlení. Ve skutečnosti však jde v pragmatismu o něco více; skoro celá ohromně vzrostlá diskuse o pragmatismu spočívá na neurčitém vymezení, co pragmatism je a co není. Nelze mluviti o pragmatismu všude tam, kde je užíváno pragmatických metod; je rozdíl mezi pragmatismem rigorózním a pragmatismem volným; úplný pragmatism, jak jej nalézáme u Deweye, Schillera nebo Jamese, ukazuje obraz dosti jednoznačný.
Pragmatismus v užším slova smyslu není nauka nebo soustava, nýbrž určitá metoda. vé James vyslovuje ji takto: Pragmatism je především metoda dovolující řešiti spory, jež jinak byly by nekonečné; v takovém případě pragmatista hledí přetlumočiti každý ze sporných názorů podle jeho praktických následků. Je li tento názor pravdivý a jiný nikoliv, táže se pragmatism, jaký rozdíl z toho prakticky vyplývá pro člověka? v čem byl by svět jiný, je li tato alternativa pravdivá a jiná nikoliv? Není li takového rozdílu, pak oba názory znamenají totéž a další hádání stává se zbytečným. Tak pragmatism odvrací se od abstrakcí, od řešení čistě slovních, od špatných apriorních důvodů, aby se obrátil ke konkrétnímu myšlení, k faktům, k účinnému jednání. Nepodávaje žádného řešení, podává metodu k němu; ale již to by stačilo pozměniti ráz filozofování. Neboť souditi každou teorii podle jejích praktických výsledků znamená pokládati ji spíše za program nové práce než za definitivní odpověď k nějaké záhadě a konec všeho bádání.
Ale pragmatism je zároveň určitou teorií pravdy, k níž dává základ kritika věd. Je to myšlenka, že většina vědeckých zákonů, ba snad všechny naše zákony jsou pouhé přibližnosti. Tyto zákony jsou už tak nesčetné, a je v nich tolik odporujících si formulí, že se vtírá domněnka, že žádná teorie není naprostou reprodukcí skutečnosti. Přesto však tyto teorie jsou užitečné, shrnují fakty již známé a vedou nás k poznání jiných. Jsou jen umělým jazykem, pojmovou Stenografií a soustavou značek, kterými můžeme symbolizovati svá konstatování o přírodě. A tak je tomu se všemi našimi myšlenkami a věrami: Naše myšlenky stávají se pravdivými v té míře, v jaké nám pomáhají, abychom shrnuli jiné své zkušenosti, zjednodušovali je, pohybovali se v nich nejkratšími cestami, zřizovali mezi nimi spojení a mohli jich krátce co nejbezpečněji užívati. To jest instrumentální teorie pravdy, že pravdivost našich myšlenek tkví v jejich schopnosti vykonati jistou práci.
Tak např přijmeme li jistou myšlenku za pravdivou, je to taková, která dovolí uchovati s nejmenší možnou změnou naše pravdy předchozí, která má s nimi nejvíce souvislosti. Takovou teorii pokládáme za pravdivou, za uspokojivější než tu kterou jinou, a sice v té míře, v jaké uspokojuje tuto potřebu. Myšlenka tedy dělá se pravdivou svými určitými službami a přivtěluje se svou vlastní prací mezi pravdy již organizované. Takto pragmatista, stále přihlížeje se sympatií k faktům, ke konkrétní skutečnosti, studuje pravdu in actu, pravdu vznikající. Pravda je mu rodové jméno pro myšlenky všeho druhu, ale určité praktické hodnoty, jež pracují ve zkušenosti. Dále slovo pravda označuje vše, co lze konstatovati, že je dobré jakožto víra, a sice dobré z určitých označitelných důvodů. Neboť existují myšlenky, které nejsou jenom příjemné k myšlení, nýbrž jsou nám cennou pomocí v bojích praktického života. Je li nějaký život, jenž spíše by byl dobrým žitím, než jiný, a je li nějaká myšlenka, která, přijmeme li ji, by nám pomohla žíti tímto životem, pak bylo by vskutku lépe pro nás věřiti v tuto myšlenku, ovšem nesráží li se víra v ni s jinými životními zájmy vyššího interesu.
Tak pragmatism přijímá za pravdu to, co naplňuje lépe než jiné úkol vésti nás v životě a přizpůsobuje se všem požadavkům zkušenosti bez obětování kteréhokoliv z nich. Pragmatism přijímá vše; přijímá logiku; přijímá smysly a ochotně všímá si všech zkušeností, i nejpokornějších a nej zvláštnějších. Mohou li míti mystické zkušenosti praktické následky, přijme je. A shledalo li by se, že boha lze tam potkati, přijme pragmatism boha, který by sídlil v samotném středu bahna jedinečných jevů.
Pragmatism tedy, pokračuje James, se vždy ptá: Připustíme li, že určitá idea nebo víra je pravdivá, jaký konkrétní rozdíl vyplyne z toho v životě, jejž prožíváme? Jakým způsobem tato pravda bude se uskutečňovati? Krátce, jakou hodnotu má v běžné empirické minci? Na to je odpověď: Pravdivé myšlenky jsou ty, které si můžeme asimilovati, které můžeme uplatniti, které můžeme posíliti svým souhlasem a které můžeme potvrditi. Pravda není vlastnost, která by trvale a nečinně náležela myšlence; naopak, je to událost, která se myšlence přihodí, je to zdar nebo úspěch ideje. Tato stává se pravdivou; získává pravdu prací, kterou vykonává tím, že se potvrzuje a uplatňuje svými praktickými následky.
Tyto následky jsou pak to, co jmenujeme shodou myšlenky se skutečností. Myšlenka shoduje se se skutečností, dává li nám proniknouti v jiné části zkušenosti, nebo vede li nás v jich směru, nebo slovem zřizuje li pravidelným, uspokojivým a harmonickým způsobem spojení a přechody ve zkušenosti. Její potvrzení je v tom, že nám slouží jako příjemný nebo přijatelný vůdce.
Míti pravdivé myšlenky je vskutku míti cenné nástroje k činnosti. Žijeme uprostřed skutečností, jež mohou nám býti neskonale užitečné nebo neskonale škodlivé. Předvídati je jest úkolem našich myšlenek. Praktická hodnota myšlenek spočívá v praktické důležitosti jejich předmětu pro nás. Není však ve světě předmětu, který by nemohl pro nás míti okamžité důležitosti. Je tedy užitečno míti nadpočetné pravdy, myšlenky, které jednou mohou být prospěšné. Ohromná většina pravd, pomocí jichž žijeme, jsou takové potvrditelné pravdy. Namnoze pravda žije na úvěr; naše myšlenky a víry platí za hotové peníze, pokud nejsou odmítány, podobně jako bankovky.
Vcelku tedy slovo pravda jest úhrnné jméno shrnující procesy potvrzování a uplatňování, zcela tak jako zdraví, bohatství a síla jsou jména označující jiné procesy vztažené k životu. Pravda je věc, která je dělána v průběhu naší zkušenosti, podobně jako zdraví, bohatství a síla. Pravda záleží prostě v tom, co je výhodné, expedient, pro naše myšlení, podobně jako spravedlivost záleží v tom, co je výhodné pro naše chování.
Proti této teorii pravdy byly vedeny dlouhé polemiky; odpůrci pragmatismu hojně dokazovali, jak nemožný je pragmatism vzhledem k jejich noetickému názoru. Dorozumění je tu stěží možno; teorie pravdy se zpravidla táží, co je to pravda, a jaké musejí naše soudy být, aby byly pravdivé; kdežto pragmatism se táže, jak pravda vzniká, proč něco pokládáme za pravdivé, a jaké musejí naše soudy být, aby pro nás platily. Na tyto otázky odpovídá pragmatism spíše poukazem na fakta než teorií; za pravdu skutečně rádi pokládáme to, co odpovídá naší zkušenosti, co neodporuje našim míněním, co se úspěšně potvrzuje, podporuje další zkušenosti a tím je dobré pro život. Pragmatista tedy hledá v pravdě něco jiného než jiní; táž pravda může jednoho zaměstnávat jako článek souvislé budovy idejí, jiného potud, pokud vypovídá něco přesného o skutečnosti, a jiného proto, že nám pomáhá žíti; tento třetí by byl pragmatista. Vyjdeme li od náhledu, že pravdou pro nás je, co za pravdu uznáváme, je zjevno, že význam každé pravdy je závislý na důležitosti tohoto uznání; čím lepší věcí je toto uznání, čím lépe je pro nás i pro svět, abychom něco uznali za pravdivé, tím lepší je tato pravda; tedy máme uznávati za pravdu, čeho uznání je dobré, prospěšné a hodnotné v našem životě. Poznávání samo může nakrásně hledati svůj cíl v evidenci, jasnosti a zřetelnosti, soustavnosti a úplnosti; ideálem a požadavkem všeho uznávání je však uznání nějakého dobra. Problémem a předmětem každého uznání je hodnota, a velký metodický úkol všeho hodnocení je ten, zaujmouti takové stanovisko, pro které by věci světa nebyly co do hodnoty lhostejné a bezvýznamné, získati takový poměr k věcem, který by byl co možná nejvíce účastí a braním podílu na nich. A to je žíti s nimi a užívati jich, pracovati na nich, bráti nebo odmítati je, milovati je a potřebovati jich, zkrátka stýkati se s nimi osobně, prakticky a činně. Veškero uznání se děje ve světě praktického chování. Pak lze obráceně říci: je li pravda definována svým vztahem k praktickému chování, a je li určena jako nějaké dobro, jedná se o uznání pravdy. Pragmatická teorie pravdy týká se uznání, nikoliv poznání pravdy.
Jestliže kritika poznání velmi ztenčila starou hybris rozumu, jestliže v našich pravdách nalézala stále více subjektivnosti a konvenčnosti, jestliže stále rostlo přesvědčení, že našemu myšlení není přístupna realita, nýbrž jen relativita, pouhé jevy, a že všechny domnělé zákony jsou jen formy, do kterých uměle přistřihujeme tento svět jevů, jestliže kritika poznání hrozila podvrátiti naivní i racionalistickou důvěru v naše poznání, přichází pragmatism uchrániti tuto důvěru tím, že navrhuje uznání našich pravd. A jistě právem; neboť zatímco kritika nebyla nijak s to zaručiti naše pravdy, mohlo se honositi lidské poznávání výkony většími a jistějšími než kdy předtím. Tu tedy vybízí pragmatism prostě uznati naše pravdy, protože tu jsou, protože jsou dobré a osvědčené, protože jich potřebujeme a užíváme; jsou li už relativní, jsou aspoň dobrou relací, dobrým poměrem člověka k věcem. Ale tím ještě není skepse zrušena. Praktická cena našich pravd mohla by býti nahodilá a zevní, dodatečně způsobená okolnostmi, zcela druhotná. Tu bylo nutno učiniti další krok: pravda není nic jiného než tato praktická cena; povaha pravdy není nic jiného než dobré fungování, osvědčování se, zkrátka jistá užitečná práce. Ale zároveň bylo nutno definitivně zrušiti teoretickou hodnotu pravdy a přivésti v krajnost nominalism a relativism poznání; a to podniká Vaihinger v teorii fikcí, Dewey v biologickém výkladu poznání, James radikálním empirismem a Schiller svým novoprotagoreismem. Pak už přestává existovat poznání ve smyslu shody se zevní skutečností nebo zobrazení objektivní skutečnosti; pravda neznamená nic skutečného, nýbrž jest něco prakticky skutečného, totiž skutečná práce, skutečný prospěch, skutečná hodnota.
Zde teprve jsme na plné půdě pragmatistické; zde nejde již jen o přeměnu našeho pojetí pravdy, nýbrž o změnu a rozšíření našeho obrazu světa. Rázem hlásí se o uznání veškero tvrzení, které člověku prospívá, jež usnadňuje nebo zlepšuje jeho život, které jej vede a posiluje. Požadavky, víry, projekty, utěšující domněnky a mravní názory: nejen myšlenky, jež se osvědčují v naší zkušenosti o přírodě, nýbrž i ty, které zlepšují náš styk s lidmi a zvyšují náš osobní život, zvedají nárok na noetickou kvalifikaci. A pragmatism je uznává, pragmatism přijímá všechno; zdá se dokonce, a všechno tomu nasvědčuje, že to vlastně je jeho počátkem a úmyslem. Je možno, že pragmatismu šlo především o to, vzbuditi cit důvěry, že nejsme na nesprávné cestě, hledíme li zlepšiti svůj život, a že na této cestě nemůžeme ztratiti pravdu: že žádné tvrzení dobré a hodnotné pro náš život není pouhý omyl nebo iluze. Má býti pravda, táže se jednou James, pouhou kopií skutečnosti, nebo má přinésti, dle termínu Euckenova, die Erhohung des vorgefundenen Daseins? Pragmatism se staví rozhodně na tuto stranu, a o to mu tedy jde: abychom vším svým úsilím se zasazovali o pravdy, které by znamenaly zvýšení a utváření života, které bychom uskutečňovali jako určité životní dobro a které by byly naším dobrým jednáním vůči životu. Pragmatism se tu ukazuje jako zmoralizování pravdy; pravda je čin k dobru; není nějakého teoretického poznání v protivě k praktickému jednání, nýbrž poznání je nástroj a část jednání. Svět není nám dán jako problém pro teoretické řešení, nýbrž jako úkol pro činnost a pro získávání dobra.
Pak by tedy veškero poznávání bylo podřaděno praxi; nejen původ, nýbrž i poslední smysl naší intelektuální činnosti by byl veskrze praktický. Jsou však případy, kdy velkým výkonem poznávání je zrovna to, osvobodit sebe samo z praktických vztahů, usilovat o autonomii, vytřídit své úkoly z povinností i nároků života. A tehdy, když se usilovně vymaňuje ze souvislostí praktického života, když se výlučně a bezohledně staví mimo náboženské i životní potřeby jakožto čirá teorie, rodí se v něm jeho zvláštní problematičnost, o které život nic neví. Není to jistě náhoda, že skutečná a vlastní problematika poznání vznikla teprve tehdy, když myšlení počalo bojovat o svou svobodu proti autoritě, víře a míněním. A nyní pragmatism hledí zrušiti teoretickou problematičnost poznání tím, že ruší jeho neodvislost, že obětuje onen velký pokus lidské inteligence o samostatnost a odpírá splniti onen požadavek veškeré čisté teorie. Ale nárok na neodvislost myšlení nelze oddiskutovat; v něm si zřídilo vědecké úsilí svůj vlastní ideál, svou specifickou ryzost, svou řekl bych profesionální etiku. Pokud vůbec bude člověk cítit poznávání jako práci, při níž jde o její vlastní dokonalost a přesnost, potud bude v něm zakoušet přítomnost jistého neodvislého cíle, jistého nekompromisního požadavku, který vždy bude nakloněn považovat za vlastní a nejvyšší smysl vší poznávací činnosti. Dějiny moderní vědy ukazují, jak často muselo poznání jíti proti běžným mravním potřebám, proti nárokům společnosti a srdce: a přece byla to plodná a úspěšná dráha. U nás je přímo palčivý doklad toho ve známém boji rukopisném: nepochybně bylo by z mnohých praktických důvodů lépe, kdyby rukopisy platily za pravé; ale teoretické poznání nemůže se smlouvati s hlediskem prospěchovým, byť toto bylo založeno sebemravněji. Anebo povolme i zde pragmatismu a řekněme, že otázka prospěchu rozhoduje i ve vědě: pak bezpochyby platí, že prospěšnější a účelnější pro pokrok vědy je uchovati, aspoň v ideálu, neodvislost vědy od praktických nároků. Pragmatism není s to splniti tuto potřebu moderního myšlení, a tedy selhává jako teorie poznání; jeho cenný obsah je však jiný, a sice morální.
V předmluvě k svému velikému dílu doznává Vaihinger zakladatel Kantovských studií a jeden z předních křisitelů kantianismu v Německu, že ač první díl jeho spisu byl hotov již osmnáct set sedmdesát sedm, netroufal si uveřejniti své názory. Po desítiletích, za sporu o pragmatism a o myšlenky příbuzné s názory uloženými v jeho rukopise, odhodlal se konečně vydati svůj spis, nikoliv ještě jako autor, nýbrž jako vydavatel pozůstalosti neznámého filozofa; teprve ve druhém vydání podepisuje dílo svým jménem. Tak by Vaihinger byl prvním zástupcem instrumentální teorie pravdy. Vaihinger domnívá se tu pokračovati rovnou v kritické filozofii Kantově, ve skutečnosti však náleží do ovzduší podstatně jiného, do doby Langovy kritiky materialistického dogmatismu, do blízkosti s Machem a Avenariem. Svou filozofii nazývá sám idealistickým pozitivismem.
Ve vědeckém myšlení, počíná Vaihinger, užíváme představ vědomě falešných, a přece dosahujeme jimi něčeho správného. Atom ve fyzice, pojem nekonečně malé veličiny v matematice, pojem svobody vůle v morálce a náboženství, to vše jsou libovolné, ba falešné pojmy, a přece jimi šťastně operujeme a dosahujeme jimi praktických úspěchů. Jak je tento noetický paradox možný?
Vědecké myšlení je úkon duše, a lze je srovnati s úkony organismu: je tu táž účelnost, přizpůsobivost k poměrům, reakce dosahující udržení organismu.
Všechno duševní žití je další vyvinutí reflexního procesu, jenž počíná zevním popudem a procházeje vnitřním zpracováním ústí v zevní účinek, v účelnou reakci. Veškero myšlení je přechod od počitku k reakci. Organická funkce myšlení splňuje svůj účel, když zpracovávajíc počitky v platné pojmy, obecné soudy a nutkavé závěry vytváří takový obraz světa, že podle něho může býti objektivní dění vypočítáváno a naše skutkové zasahování do oběhu událostí úspěšně vykonáváno.
Důraz zůstává tedy na praktickém potvrzení, na experimentálním vyzkoušení upotřebitelnosti našich logických útvarů. Nikoliv shoda s domnělým objektivním bytím, jež je nám nepřístupno, nikoliv teoretický odraz zevního světa v zrcadle vědomí, nýbrž praktické vyzkoušení, zda je možno pomocí našich logických prostředků vypočítávati události dějící se bez našeho přičinění a vykonávati naše volní popudy, jen to zaručuje, že naše myšlení vyplnilo svůj účel.
Svých účelů hledí myšlení dojíti všemi způsoby: především tím, že tvoří umělé prostředky k rychlejšímu dosažení svých cílů. To jsou pojmy, kategorie, třídy, abstrakce, slovem fikce, pouhé vymyšlené nástroje a vynalezené prostředky. Logická činnost počíná v čití a končí jím; její určení jest zpracovati daný počitkový materiál k dosažení bohatšího a plnějšího počitkového života. Avšak cesty myšlení jsou jiné než cesty objektivního dění; jeho cesty jsou okliky; jeho vlastní úloha jest dosáhnout bytí zcela jinými cestami, než jsou ty, kterými se ubírá bytí. Pomocí umělých zákroků a oklik podaří se myšlení dohonit, ba předhonit objektivní běh věcí. Neboť v tom jeví se organická účelnost myšlení: že po všech pomůckách a umělostech se koneckonců přece jen shoduje s bytím.
Logická funkce tedy musí vynalézati tyto umělé pomůcky, nástroje, nepřímé cesty, bastardní útvary, kterým neodpovídá nic objektivního, tyto fikce, nucena k tomu zevním světem. Všechny obecné pojmy, třídy, abstrakce, analogie a kategorie, prostor i čas, příčinnost, síla, věc, vlastnost a tak dále, jsou takové fikce, jimiž se ulehčuje praxe myšlení, kterým však neodpovídá žádná skutečnost; a tak ponenáhlu seznam fikcí, jejž Vaihinger sestavuje, roste tou měrou, že posléze celé myšlení sestává v systému pomůcek, instrumentů, fikcí. Tak například matematika počítá s křivkami, jako by byly rovné; prázdný prostor, bod, linie, plocha jsou fikce o sobě nesmyslné; celá matematika spočívá na úplně imaginativním základě, ano na rozporech: a přes to vše to slouží k tomu, aby bylo možno lépe vypočítávati skutečnost. A tak je tomu ve všech vědách, jak Vaihinger podrobně ukazuje. Náš představový útvar světa je ohromná tkáň fikcí, plná logických rozporů.
Podobně u praktických fikcí. Svoboda lidského konání je logické monstrum: a přece člověk má býti ve svém jednání posuzován, jako by byl svobodný; má tak jednati, jako by za to mohl býti jednou volán k zodpovědnosti. Věřící člověk má se modliti, jako by ho bůh mohl vyslyšeti; máme jednati, jako by maxima našeho jednání měla býti obecným zákonem, jako by dobro mělo bezpodmínečnou hodnotu, jako by bylo uloženo nejvyšší bytostí. Naše představy o světě nejsou obrazy dění, nýbrž samy jsou dění, část a produkt dění kosmického, jež v nich pokračuje. Náš představový svět není obraz pravého světa, nýbrž nástroj, abychom se pravého světa zmocnili a subjektivně jej pochopili; je to pomocný útvar, jejž logická funkce pomalu utvářela, a jejž prakticky, ale jen prakticky lze substituovati za skutečný svět; je pomůckou, abychom se mohli v pravém světě pohybovati a v něm jednati. Věda má svůj zájem na tom, dělat tento nástroj neb symbol stále přesnější a upotřebitelnější. Ale dále nelze jíti: náš představový svět nikdy nespadá vjedno se světem skutečným; svět je pomůcka myšlení. Poslední účel myšlení není tedy myšlení, nýbrž jednání a koneckonců mravní jednání. Popíráme tedy, že by svět námi představený měl poznávací hodnotu; proti tomu tvrdíme, že má praktickou hodnotu. Představovaný svět je pouhý prostředek. systém pomůcek a nekonečně jemný nástroj, jejž buduje logický pud, aby nám umožnil jednati ve skutečném světě.
Dány jsou jen počitky, proud smyslových dojmů, jich soubytí a nástup; vše ostatní, krom zákonů jich sledu, jsou pouhé fikce, umělé přídavky člověka a předělávání skutečnosti, ba více než to: falšování a překrucování skutečnosti a nutné zlo, které nám jenom zakrývá danou realitu. Nejstřízlivější soud, nejmenší konstatování není už možno bez fikcí. Přání pochopiti svět je nejen nesplnitelné, nýbrž i pošetilé. Svět není pochopitelný, nýbrž je jen předmětem vědomostí, ist wissbar. Co jmenujeme pravdou, je produkt logického výběru, jenž vylučuje, co je neprospěšné. Ta představa je pravdivá, která co nejlépe splňuje účel všeho myšlení, totiž vypočítávati objektivno. Takzvaná pravda je účelný omyl, neboť je povahově falešná, subjektivní, fiktivní. Myšlení je regulovaný omyl, ale omyl legitimovaný, jeho existenční právo se dokazuje úspěchem; není ničím více než průchodním bodem, skrze nějž procházíme k praxi, ale který nám umožňuje vykonávati praxi co možná účelně, to jest rychle, elegantně a s nej menším vynaložením sil.
Je zřejmo, že Vaihingerův idealistický pozitivism je v jádře velmi blízek pragmatické teorii poznávání; ale dojem jeho z díla je podstatně jiný. S mravenčí trpělivostí a pílí kritizuje autor pojem po pojmu a ukazuje jeho fiktivnost. Je to asi tak, jako by ukazoval nářadí a nástroje jakési dílny, kousek po kousku, neúnavně vysvětluje, to že jsou ubohé sice, ale nevyhnutelné instrumenty praxe; nikde však neukáže se mistr této dílny, živý a pracující člověk, jenž by se něčeho uprostřed těch pomůcek domáhal, třeba svého štěstí. Je to jen dílna bez ruchu a vzpruhy, sbírka nástrojů.
Ale tato dílna, tato skutečnost, jež není ničím více než proudem počitků, život, jehož jediným cílem je udržení života, praktická činnost, která nic nepřidává k objektivnímu bytí: celý ten svět fikcí, svět kvazi pravdy a kvazi dobra, by patrně byl cizí člověku vskutku činnému. Jediný smysl bytí je praxe, praví Vaihingerova filozofie; ve skutečnosti však praxe a zrovna praxe by nemohla žíti a dýchati v nepoznatelném, počitkovém světě Vaihingerově.
Což vskutku, lze se konečně ptáti, jsou slova praktický,  účelný,  úspěšný hesly tak kouzelnými a mocnými, že stačí na celou filozofii? Tu mi napadá zcela jiný, bližší nám případ pragmatisty, typ rozryvný a žalný, jenž nenašel z noetické skepse úkoje v loktech praxe: myslím zesnulého profesora Tilsche. Zcela ve smyslu pragmatismu nacházel Tilsch v lidských pravdách a zákonech pohnutky vůle a potřeby, zájmu a praktické účelnosti; ale jeho důsledky jsou jiné. Už stanoviti předpoklady, odkud filozofické myšlení počíná, jest akt vůle a omezení intelektu. Bezpředpokladová věda se řekne lehce, ale nelze provést. Musíme položiti tezi, neb z ničeho není nic. Myšlení musíme vésti pak tak, aby teze sama byla verifikována. To jest umění. Filozofie jest umění. Aktivní část ducha převládá, ač teoretickou se nazývá. Stanovení kategorií jest akt volní, způsobený praktickou potřebou. Definice pojmů je aktem vůle. Již stanoviti metodu badání jest akt vůle, a tím již dán směr, v němž intelekt se pohybuje. Kde je potom samostatnost intelektu? táže se Tilsch. Nelze říci: pravda, nýbrž: obratně řečeno. Pravda je souhlas myšleného s myšleným; není tedy než dobré uspořádání myšleného. Je li tedy pravda jen obratností, je filozofie jen marnou hrou se slovy. Nejsou li filozofové než akrobati ducha? táže se filozofující skeptik, a učenec bez víry ve vědu probíhá strašným myšlenkovým kruhem: O lecčems jsem přemýšlel, však myšlenky mé jsou u věčném pohybu. Smutno jest býti hotov se svým myšlením. Ale opět pokračovati v přemýšlení vede k rozkladu všech pojmů. Jednota sotva nalezená dalším badáním se zřítí. Vypracuje li se precizní pojem, zničí se skutečnost. Utvoření pojmu je zjednodušení sice, avšak strnutí, umrtvení skutečna. Následek je pedanterie. Právnictví pozůstává pouze v pedantismu, podotýká tento vynikající právník, je to užívání pravidel na nehodící se případy. Kruh je uzavřen. Nezbývá než afázie. Neboť již člověk nemá dosti přesvědčení, aby hájil tak zvané vlastní mínění.
Tilsch není z činorodých, úspěchu se domáhajících ras; slova praxe, účel, úspěch nebo hodnota nejsou mu nic než hesla a pretexty hrubého, sobeckého života. Klimax: Praktický člověk, podlý chlap, praví podivně příkře; rozdíl prý je jen stupňový. Nebo účel je samovražda snahy. Nebo opět úspěch může míti jen ten, jenž je unus ex multis. Ve stálých variacích přemítá relativitu hodnot; věci jsou dobré nebo špatné jen dle hlediska; hodnotící, praktické já je vůbec nižší. U mne bylo vyšší, od hodnocení purifikované, já dřívější. K nižšímu dostal jsem se teprve v praktickém životě. Ve vyšším já není již hodnocení, jen teoretické nazírání. Je dosti kupodivu, že Tilsch, noetický nihilista, takto lpí na jistém aristokratismu teoretika; ale i tu přepadá ho smrtelná pochybnost: Není toto čistě teoretické nazírání moral insanity? Konečně se sebetrýznivou nejistotou se táže: Chtěl by mně kdo vysvětlit, proč se mají zachovávat tak zvané morální zásady? Podivný je ten svět můj, někdy se mně zdá jiný než lidský, doznává snad se zármutkem, jsem sotva člověkem, i člověkem být je mně úzko. Skutečně, the rest is silence, jak rád cituje Tilsch, ale mlčení tragické.
U Jé Deweye se nejzřetelněji projevuje souvislost pragmatismu s funkcionální psychologií a genetickou logikou. Mezníkem nového myšlení je mu Darwin. Až po Darwina točilo se filozofické myšlení kolem ideálu absolutní permanence; skrze změny a vznikání všeho, jež jsou jen známkou nedostatku a nebytí, hledělo se přemýšlení dobrati uniformního typu struktury a funkce, pevné formy a konečné příčiny; změna jako změna, jako pouhý proud a běh uráží inteligenci, jež má poznati absolutní původ a plán světa.
Darwinem, nebo vůbec vývojovým názorem se situace mění; nastává způsob myšlení, jenž přemění logiku poznání, etiku i sociologii, jako už přeměnil vědy přírodní. Filozofie zříká se už hledání absolutních původů a účelů, aby vyzkoumala zvláštní hodnoty a podmínky vznikání jevů. I kdyby bylo tisíckrát dokázáno, praví Dewey, že život jako celek je řízen transcendentním principem ke konečnému cíli, pravda i omyl, zdraví i nemoc, dobro i zlo, naděje i strach zůstaly by tímtéž a tamtéž, jako nyní jsou. Avšak abychom zvýšili svou výchovu, zlepšili své chování a pokročili ve své činnosti sociální, musíme se uchýliti k specifickým podmínkám vzniku a růstu.
Podobně v psychologii se změnou hlediska z existence v proces, ze strukturální jednoty skladby psychických stavů, počitků, představ a tak dále, z nichž starší psychologie skládala psychický život, jako fyzika skládá hmotu z atomů, v kontrolující jednotu úkonu, z neměnné formy v pohyb a růst přeměnilo se celé schéma hodnot. Duševní schopnosti jsou určité směry vývoje; stavy vědomí jsou průchodiska a východiska procesů; holé fakty jsou příznaky změny; statické podmínky jsou modi dokonalého přizpůsobení. Zkušenost je spíše věc úkonů a zvyků, činných přizpůsobení a činností než stavů vědomí. Každý orgán je nástroj přizpůsobení k zvláštní okolní situaci. Jako všechny části těla tu nejsou pro čiré pochopení nebo teoretickou kontemplaci našeho okolí, tak i náš mozek je částí naší praktické mašinérie jako ruka neb oko; mozek, orgán poznávání, je původně orgánem chování. Intelekt je určitá metoda přizpůsobení schopností a podmínek za zvláštních okolností. Jeho úkolem není zrcadlit skutečnost, nýbrž vésti ku správné, úsporné, účinné, a je li libo, užitečné a uspokojivé reakci na podnět z okolí. Jinými slovy, úkol poznání je udělat určitou změnu ve věcech čili způsobit v okolí takový rozdíl, aby byl získán příznivý výsledek. Poznání je změna ve skutečnosti, zcela jako veškero jednání přivádí změnu ve věcech.
To má rozhodující význam pro teorii poznání: Místo aby zkoumala poměr myšlení vůbec ke skutečnosti vůbec, má logika poznání studovat myšlení v jeho podmíněnosti, jako zvláštní proceduru vztahující se k zvláštní předchozí příležitosti a k následovnímu splnění, jež je žádáno. Každé myšlení a poznávání rodí se ze zvláštní situace, jež jako celek nese v sobě konflikt; jeho podmínkou je vždy neshoda, nedostatek, srážka. Samo vnímání neznamená nic jiného než pozornost, a pozornost znamená nějakou krizi v existující situaci, cosi napjatého, nejistého a problematického. Na počátku je vždy podráždění a nesoulad; některé články dané zkušenosti se představují jako překážky nebo nedostatky, jsou neuspokojivé a potřebují něčeho k svému doplnění; jiné představují se jako žádané, žádoucí, jako uspokojení, jež dosud neexistuje. Tento rozpor mezi daným a žádaným, přítomným a nepřítomným přivolává myšlení. Intelektuálno je zprávou o tomto konfliktu, pokusem popsat a vymezit jej. Jím je zrušena hrubá reakce na danou neuspokojivost, činnost je svedena v kanál pozorování a v definování prostředků a účelů. Účel myšlení není obsáhnout celou tuto situaci, nýbrž vybrati ty články, které jsou užitečné vzhledem k charakterizaci problému a zacházení s ním. Myšlení vždy je vyvoláno jako metoda k zrušení jisté krize.
Poznání je nástroj a výtvor nouze i boje, to je hlavní myšlenka Deweyova. Každá v životě daná situace je jednotný celek, jenž zahrnuje nerozděleně organism i okolí, nitro i předmět, snahu i překážky, činitele i činěné. Celá tato situace obsahuje jisté neuspokojení, je úkolem k udržení organismu; proto rozlišíme ji v části, v ty, které mají být udrženy, a v ty, proti kterým jest reagovati; distrahujeme, rozčleníme, celkovou zkušenost, abychom z ní odstranili, co v ní je nežádané, nesouvislé, inconsistent, abychom zrušením konfliktu danou zkušenost rekonstruovali, zlepšili, reformovali a tak upravili přechod od poměrně rozporuplné zkušenosti ve zkušenost poměrně uspořádanou; nebo jak se vyjadřuje Dewey, našimi intelektuálními operacemi se zkušenost neustále integruje v celost koherentního smyslu, jeho význam se prohloubil tím, že prošel vnitřní distrakcí, ve které skrze prostředky konfliktu jisté obsahy staly se částečnými a tak objektivně vědomými. Krátce, daná skutečnost není souvislá a pohodlná, ale může myšlením, za nějakým zvláštním účelem nebo vzhledem k nějakému zvláštnímu problému, dosíci větší souvislosti, jistého charakteru, jenž je pro nás výhodný; přičemž i prvotní krize i konečná harmonie jsou zcela praktické, vedouce nás k jednání a ke zdaru.
Tento biologický výklad poznání není však celou myšlenkou Deweyovou. V běžné filozofii, praví, vše, co je praktické, jako nedostatek a potřeba, konflikt a rozpor, touha a úsilí, ztráta a uspokojení platí za pouze osobní, a toto pouze má tu moc upříti všemu tomu legitimní místo na soudu kosmického zákonodárství. Představme si však, že by tyto tradice a kulturní přežitky akademické filozofie byly setřeny, a že by filozofie vyšla nově z nejčinnějších snah dnešku: co by se z ní stalo, pokud spadají v úvahu lidské a liberální zájmy, kdyby ve věku, kdy se osobnost a osobní charakter hluboce jeví v politice, průmyslu, náboženství, umění a vědě, měla se nadále spokojovati tímto papouškováním a pokřikem o pouhém fenomenalismu, jakmile přijde něco osobního na dohled? Proč by to, co dává životu tragičnost, veselost i ostří, mělo býti vytříděno z řádu věcí? Jsou platny jen soudy o hmotě a pohybu, nebo také výklady vesmíru ve slovech možnosti a žádosti, iniciativy a zodpovědnosti? Má vyjiti teorie poznání z předpojaté teorie přírody, nebo ze základu obyčejného života, moralismu a zakoušení? Zajisté jeden z nejpůvodnějších problémů moderního života je smíšení vědeckého názoru na vesmír s nároky mravního života; vědecké soudy mají být asimilovány mravními, a prokázat to je věcí pragmatisty.
Problémy se vracejí a podobají se navzájem; různé poměrně ustálené druhy reakcí se pomalu organizují v jediný obsáhlý systém chování, v soustavu zobecnělých úspěšných pravd, jež pak nazýváme věčnými. Tato soustava pravd je už výkon sociální součinnosti, stále sociálně udržovaný a řízený; logické myšlení je protkání individuální činnosti takovouto sociální fabrikací na těch místech, které jsou směrnicemi nejčastějších potřeb a účelů. A zcela jako s myšlením je tomu i s filozofickými soustavami; také tyto byly vyvolány vždy zvláštní sociální situací a byly prospěšné jako odpověď na ni. Všechny minulé soustavy byly takovým výtvorem politických, hospodářských a vědeckých podmínek, jichž změna nesla s sebou změnu teoretických formulací; měly hodnotu potud, pokud pomáhaly vésti ze sociálních zmatků, z nichž se vynořily. Svět nekritické zkušenosti je světem sociálních účelů a prostředků, zahrnujícím hodnoty oddanosti a součinnosti. Ale i kritika zkušenosti a teorie poznání je problém, jehož měla by se chopiti sociální praxe lidstva. Jen forma tohoto problému je abstraktní a zdá se vzdálena života; ve skutečnosti jde tu o poměr poznání ke konání nebo teorie k praxi. Protiklad mezi čitím a myšlením, duchem a hmotou, subjektem a objektem není vymyšlen ad hoc, nýbrž jsou to přesné zprávy a zhuštěné formule hledisek a praktických srážek, které mají svůj zdroj v samotné povaze moderního života a jež musejí být řešeny, má li moderní život nerušeně probíhat; odtud, že světa činnosti, dostává filozof své problémy. Dvěma hlavním řešením problému poznání: empirismu a racionalismu, odpovídá na jedné straně žádost svobody, osobní styk se zkušeností, rozmanitost a pokrok, na druhé straně žádost obecného řádu, organizovaná jednota a uchování minulosti. Empirism je germánský živel v moderní civilizaci, radikální síla popudu, činitel žádosti a impulsu, smělé veselosti a úkoje, podnětu a iniciativy; racionalism proti tomu pochází ze světa klasického, ze světa civilizace, soustavy, řádu a autority jako konzervativní síla kontroly a direktivy. Nyní problém moderního života je rekonstrukce a reforma, v něm jedinec má se státi nositelem civilizace. Jak ale může jedinec předělati autoritativní pravdy ve volné, zdravé a přímé výrazy svobodného života? A jak může civilizace uchovati svou neporušenou hodnotu, je li podřaděna činnosti jedince? I zde je krize, a i ta má se rozřešiti jako všechny konflikty, totiž v jednání. Jen v činnosti se smiřuje, co je staré, obecné a trvalé, s tím, co je proměnlivé, jedinečné a nové, neboť činnost a koneckonců činnost sociální potřebuje zároveň podnětu i kontroly, iniciativy právě tak jako direktivy a osobní účasti stejně jako inteligence povznesené nad přítomné srážky zájmů. Tak teorie pravdy přestane jednou býti problémem a stane se nástrojem úspěšného sociálního života.
A co tedy je s poznáním sub specie aeternitatis? Jsem přístupen, praví Dewey, estetickému kouzlu tohoto ideálu; a kdo by nebyl? Jsou okamžiky ochabnutí: jsou okamžiky, kdy neodolatelna zdá se touha, aby konečně byl klid, abychom byli necháni v samotě a zproštěni stálého nároku světa, ve kterém žijeme, s nějž jsme a na němž něco děláme; kdy zodpovědnost uložená žitím v činném světě zdá se nesnesitelna. Avšak přesto lépe je pro filozofii, aby bloudila v činném účastenství na životních bojích a výtěžcích svého věku, než aby udržovala imunní klášterní bezhříšnost, beze vztahu a dosahu na plodné ideje soudobé přítomnosti.
O pragmatismu vůbec platí, že jeho problémy i řešení nejsou kladeny jen ze zájmu o fakta, nýbrž ze zájmu a starosti o život a lidské úkoly: nejen o to, co je, nýbrž i o to, co je dobré, co by mělo být spíše než opak. A tak je tomu i v Deweyově logické teorii. Každé logické myšlení, praví, je přivoláno jako metoda k rozřešení určité krize, určitého problému. Avšak naše myšlení je často spíše dělání než řešení problémů; často je to pouhé rozumování, luxus intelektuality a snadná rutina; často se celou úvahou jen šidíme, kladouce nakonec místo rozluštění problému problém sám oděný jen v jiná slova, Dewey, jmenovitě ve filozofii. Zdá se tedy, že Deweyovi jde o jisté má býti našeho myšlení: o největší opravdovost a cenu myšlení. Mám se cítit povolán řešiti především to, s čím jsem v těsné, osobní blízkosti konfliktu, čeho životní důležitost zakouším sám na sobě; myšlení je vážné především tam, kde jedná se jím o ztrátu nebo vyhrání jisté srážky. Pýcha osvíceného rozumu a diletantism myšlení dekretuje mínění o věcech, jichž tíhy a ceny bytí nebo nebytí sám nezakouší; jmenovitě v sociální praxi klade nebo popírá hodnoty, přivádí nebo ruší věci, reguluje a určuje poměry, jež teprve zblízka, jako potřeby nebo úkoje ukazují svou cenu či necenu; zde všude naše myšlenka se nezrodila z konfliktu se svým předmětem.
Deweyova teorie poznání je založena na psychologii myšlení, je tedy psychologistická. Avšak soudobý psychologism, jenž zcela důsledně pojal veškero myšlení jako přírodně zákonitý duševní proces, je s to rozrušili jistotu o pravdivosti lidského poznání. Neboť každý psychologický proces, ať ústí v pravdu, nebo v omyl, je nutný a zákonitý; každý mohl a musel by býti jiný při nějak změněném seskupení subjektivních podmínek. A přece v pravdě hledáme něco více, něco jediného a nezáměnného, jistý myšlenkový obsah, jenž by nemohl být libovolně změněn beze ztráty své pravdivosti. A o tuto jedinost pravdy, zdá se, se Dewey pokouší svou teorií konfliktu. Tam, kde nám jde o pravdu či omyl, jest na nás, abychom zaujali k předmětu svého myšlení poměr nejpřímější a nejtěsnější blízkosti; máme ze svého poměru k němu udělali svou životní krizi, jednoznačný a přesný konflikt, z něhož je jen jediné východisko. Čím vzdálenější je nám předmět, tím více možností je mezi námi a tím více alternativ, a tedy i relativnosti zůstává pro naše myšlení v něm: teprve z konfliktu rodí se jednoznačné, definitivní a závazné rozhodnutí, zaručené celou naší zodpovědností. Za takto získanou pravdu jsme zodpovědní; taková pravda je pro nás jediná, pevná a zavazující; je li už osobní, je aspoň zodpovědně osobní. Pravda by pak byla takový obsah myšlení, za nějž se zaručujeme svou zodpovědností, jelikož jsme jej získali jako konečné a jediné možné rozřešení zakušené krize.
Toto téma zodpovědnosti se províjí celou Deweyovou filozofií, a to je zároveň moralistická instance, kterou postavil nad veškerou práci rozumu. Je li každé poznání nástrojem, je obojetné jako každý nástroj; může být užito k dobru jako ke zlu, a je věcí mravní zodpovědnosti upotřebitele, jak a k čemu tohoto nástroje užije. Filozofické soustavy tu jsou proto, aby odpovídaly na nejpalčivější otázky sociálního a kulturního života; zde klade se filozofickému myšlení nový ideál, ideál nikoliv ataraxie a čisté kontemplace, čistého vědění, jež by bylo zároveň nejmravnějším životem, nýbrž ideál největší starosti a účinné účasti na životě. To je pragmatistický rigorismus, jenž, vnitrnější a vlídnější u Jamese, dosahuje u Deweye jisté příkrosti. Lépe pro filozofii, aby bloudila hledajíc s lidmi dobro, než aby byla neomylná, ale bez ceny pro mravní život, to je nejkrajnější moralism kdy vyslovený v novodobé filozofii, a zároveň jeden z nejhlubších dokumentů celého pragmatismu.
Dělá li nějaké tvrzení nárok na pravdivost, praví Schiller, vždy jsou to jeho následky, co dává jeho nárokům oprávnění. Tyto následky musejí býti žádané, příznivé, dobré, aby tvrzení bylo hodnotné a stalo se nám pravdou. Tedy pravdy jsou logické hodnoty. Ale každá pravda musí býti potvrzena, aplikována čili podrobena užití. Tedy pravda tvrzení je závislá na jeho užití. Pravdivost její není neomezená: význam každého pravidla záleží v jeho užití. Veškerý význam záleží na účelu. Veškerý duševní život je snahový. Pragmatism je soustavný protest proti veškerému zneuznávání snahové povahy každého pravého poznání, jež ve skutečnosti je cele prostoupeno zájmy, záměry, tužbami, dobry, volbami a tak dále. A protože tím se stanoví převaha vůle, je pragmatism vědomým užitím teleologické psychologie, jež koneckonců zahrnuje metafyziku vůle, na teorii poznání. V této řadě výmezů se nenápadně ukazuje zvláštní Schillerův rys: důraz na vůli spíše než na zkušenosti. Beze snahy, bez určitého zájmu a uspokojení, praví Schiller, bychom vůbec nemyslili. Každé tvrzení může býti pojato jako odpověď na určitou otázku. Ale na každou otázku může býti mnoho odpovědí, a každá výpověď může odpovídati na mnoho otázek. Tedy je tu zřejmě jistá volba mezi alternativami, a musí tu býti jistá síla, která volí mezi logickými možnostmi. A tou je člověk, jenž vyzdvihuje, co se hodí k jeho účelům, co vzrušuje jeho pozornost a zaměstnává jeho zájmy. Všechny pravdy jsou tedy lidsky podmíněny, jsou zvoleny, je jim dána přednost před jinými. Kdo něco prohlásil za pravdu, vykonal tím volbu; vyloučil nebo uskutečnil možnosti; dal přednost tomu, co mu osobně připadá hodnotnější a lepší. Ježto tedy člověk je tvůrcem každého tvrzení, a nelze od něho abstrahovat v teorii pravdy, je nutno plnou měrou uznati logické oprávnění osobnosti. Člověk je měrou všech věcí: tato věta Protagorova je čepem celého Schillerova humanismu.
Naše otázky jsou závislé na tom, co chceme věděti, a naše odpovědi závisejí na našich otázkách. Tak veškerá pravda i omyl se vztahuje k našemu záměru. Uspokojuje li nebo podporuje li tvrzení záměr, jemuž vděčí za své bytí, je pravdivé, v opačném případě falešné: tak jako dobré je, co podporuje nějaký účel, a špatné, co se mu protiví. Tedy pravda i omyl jsou intelektuální formou dobra a zla. Objektivní, to jest skutečně uznávané pravdy jsou jen výběrem z pravd uznávaných subjektivně. Prvotně je pravda jen osobní; ale s růstem sociálního styku a potřebou souvislosti v životě obdržuje soustavný a objektivní ráz, stává se obecně platnou. Pravda je do velké míry sociální výtěžek; je výběrem toho, co je užitečno pro společné dobro.
Avšak jsou pravdy apriorní, které Schiller jmenuje nadlidské heroiny a jež prý předcházejí vší lidské zkušenosti. Ale i tyto jsou lidskými výtvory: předcházejí zkušenosti jakožto požadavky, jakožto nisus formativus, tvárné úsilí, duševního vývoje. Kladeny nejprve předvědecky jako pouhé požadavky, jako subjektivní potřeby, osvědčují se, pracují, mají praktický úspěch tak pronikavý a spolehlivý, že je klademe s větší a větší jistotou jako axiomy, jako apriorní principy. Tak například nikde na světě, na zemi ani na moři, nebyla dosud nalezena přesná totožnost; vyžadujeme jí, jelikož jí potřebujeme k zjednodušení zkušenosti, a podržujeme ji jako apriorní, jelikož je trvale prospěšná. A zcela tak vyžadujeme příčinnost, přírodní zákony, geometrický prostor i newtonovský čas. Veškera logika je založena na našich potřebách. Každá pravda je lidská.
Pravda je zcela závislá na lidském životě a nemůže se zrodit bez lidského přičinění, které je zase podmíněno zájmy, nadějemi, obavami a tak dále. Rovněž skutečnost není nezávislá: závisí na našem poznání a je s ním souvztažná. Pravda a Realita rostou pro nás současně; týž proces, který sestrojuje pravdu, sestrojuje i skutečnost. Nejprve nám dána primary reality, prvotní skutečnost, počitků, obraznosti, iluzí, snů, jakási surovina kosmu a chaotický materiál. Z tohoto materiálu děláme fakta vybírajíce a hodnotíce, co je cenné čili relevantní pro náš život; fakta, která nalézáme v praktickém životě, jsou už umělými výtvory našeho výběru. Fakta, která nás nezajímají a kterých nemůžeme použít, jsou pro nás neskutečná. Bez našich zájmů a záměrů zůstal by náš svět chaosem. Skutečnost jest něco, co se pro nás rozvíjí v té míře a stejným krokem jako naše pravdy. Co pokládáme za pravdivé, to pokládáme také za skutečné. Tedy jako děláme pravdu s účastí celé své subjektivní přirozenosti, tak vypracováváme skutečnost z dané nám suroviny v harmonický a uspokojivý kosmos. Každá změna poznání je zároveň změnou skutečnosti; je to jen divná iluze, že poznávajíce novou pravdu myslíme, že platila odjakživa, že už existovala před naším poznáním; jinak řečeno, při každém poznání antidatujeme nové pravdy, jako by existovaly odevždy. Je to komické, že pokaždé, když jsme změnili svět podle svého vkusu, říkáme, že vždy byl tím, čím se ve skutečnosti stal jen skrze nás a za cenu nekonečných obtíží. Ovšem, svět existoval před námi: ale ne v té formě, kterou mu vtiskly naše činy, poznatky a tužby, jež jej pozměňují; existoval před námi v podobě soustavy pravd, kterou jsme právě pozměnili svým novým poznatkem. Svět, jak se nám přítomně jeví, je odrazem zájmů, z nichž je udělán náš život, a představuje to, co jsme my a naši předci hleděli z něho udělat; není hotovou daností, nýbrž plodem dlouhého vývoje a krutého boje, a zdaleka ještě není dokončen. Objektivní svět je tím, v co se vyvíjí, v co se budoucně vyvine. Kdo může zaručiti, že nadále bude objektivní v tom smyslu, že nám bude odporovat a nás znásilňovat? Je jen částečně pravda, že nás znásilňuje; ale rostoucí pravda je, že jej znásilňujeme my, že jej hněteme do přijatelných tvarů. Svět je hmota nebo dle Aristotela hylé, totiž surovina kosmu, z níž mají být udělány uspokojivé formy života; je plastický a může býti modelován našimi přáními. Je metodologicky nutno, abychom jednali, jako by tato plastičnost světa byla zcela neomezena; neboť kdybychom jí kladli meze, vylučovali bychom tím pokus překonati je. Musíme se domnívati, že můžeme ze světa udělati vše, co chceme, jestliže jen pokoušíme se o to dosti obratně a vytrvale.
Naše ideály a účely a my sami jsme tedy skutečnou silou, skutečným součinitelem vznikání světa. Netvoříme sice svět z ničeho, naše moc není neomezena; ale začínáme jí teprve užívat a neznáme ještě, v jakém dosahu můžeme působiti na utváření skutečnosti. Klademe zatím jen tolik: lidské konání je vždy zjistitelným činitelem přírodního řádu, a nerovnost mezi silami lidí a přírody není nesouměřitelna; žádná z velkých otázek lidského zájmu není trvale a neodvolatelně rozhodnuta proti nám. Ve všem může svět býti udělán lepším, než je, je neomezeně zdokonalitelný; my pak spolupracujeme na něm a jsme spoluzodpovědni za jeho výsledek. A proto není dosud naprosté skutečnosti; absolutně reální bude to, co uskuteční všechny naše účely a co následkem toho budeme hledět udržeti beze změny. Poslední a definitivní skutečnost je před námi. Potud Schillerova filozofie, jejímž výsledkem se zdá býti fakt, že svět je pro nás to, co o něm známe, že je úhrnem všeho, co víme. Víme li o něm více, je svět pro nás větší; změna našeho vědění je zároveň změnou našeho empirického okrsku. S vynálezy a věděním vstupují do našeho světa nové síly; něco se tím v našem vesmíru skutečně mění, a sama příroda jinak odpovídá na naše potřeby. Zdá se tedy, že svět je rozšiřován, obohacován a měněn pravdami i nálezy a že představuje to, co jsme my i naši předkové z něho hleděli udělat.
Zde si humanism dráždivě zahrává s čirým idealismem; příliš skeptický, než aby řekl ve smyslu absolutního idealismu: tedy poznávající duch tvoří svým myšlením veškeru skutečnost, a příliš prakticky založený, než aby tvrdil se subjektivním idealismem: že takzvaný skutečný svět není nic než obsah mých představ a myšlenek, zůstává obojetný a paradoxní. Nikoliv svět sám, praví, ale aspoň jeho stálé utváření a uspořádání je dílem lidského ducha. Avšak je li dnešní podoba světa naším dílem, a trvají li v něm skutečné nedostatky, nouze a bolest, nemoc a zklamání, zbývá se ptáti, zda také toto jsme udělali my, nebo zda to vše bylo už uloženo v beztvaré hylé, v primary reality, kterou jsme přijali k vypracování. Byly li nedostatky v hylé, mnozí byli by nakloněni říci, že pak v ní bylo velice mnoho nebo skoro vše, celá pevná síť a souvislé části našeho světa. Je li dále svět naším dílem, a zřizovali li jsme jej volíce vždy nejlepší, nejhodnotnější alternativu, nejvýhodnější stránku, pak je náš svět nejlepší ze všech podnes možných, ale pak by potřeboval něčeho jako theodicée, důkazů, že část po části je relativně výtečný. Vždy budou lidé, kteří budou nalézati, že člověk vší svou historií svět spíše zhoršil než zlepšil a že slovo pokrok platí snad o strojích nebo vědách, ale nikoliv o mravním člověku a lidském životě. Je li konečně svět naším dílem, je tím horší naše bezmoc ve věcech lidské existence, jež dovedeme nejméně ze všech zlepšiti nebo sjednotiti; zdá se tedy, že skutečné dělání je něco mnohem těžšího, beznadějnějšího a zároveň heroičtějšího a záslužnějšího než konstruování reality, než hnětení a formování světa dokonale plastického, který by nám ničeho koneckonců neodepřel.
Humanism jako metafyzika bytí nepřináší tedy valného zisku; avšak je li opravdu humanismem, nebo, jak bylo navrženo na heidelberském sjezdu, hominismem, nejsou jeho otázky takové, aby na ně byla odpověď v termínech reality nebo světa. Jeho otázka je po poměru člověka k poznání, a nikoliv po poměru poznání k realitě. Odvraťme se předem, měl by říci, od faktu, že svými tvrzeními míníme něco objektivního, čili odvraťme se od vlastní problematiky poznání. Žádné tvrzení nepřišlo k lidem odněkud hotové, ke každému se došlo lidskou prací. Všechny naše pravdy mají svou souvislou historii v takové práci; v celé této historii vždy je to člověk, kdo pravdu stvořuje, kdo ji přijímá a jí užívá a kdo ji nakonec mění nebo opouští. Lze tedy, při vědomém odklízení od jiných otázek, každou pravdu definovati hodnotami práce a záměru, osobního vynalézání i družné součinnosti. Každou pravdu můžeme takto pojmouti, jako by nevypovídala nic jiného, než že tu byla vykonána jistá intelektuální tvorba, něco uspokojivého, jisté splnění a dosažení cíle. To je celé humanistické pojetí pravdy.
Humanism tedy je určitě zaujaté stanovisko k poznání, ale s abstrakcí od vlastního problému poznání; je stanoviskem k světu, s abstrakcí ode všeho, co odkazuje mimo člověka, ale s výlučným zřením k tomu, co v něm je člověkovo. Jeho otázka vůči poznání je, kdo poznává; jeho zájem týká se člověka v poznávání. V každém poznatku je bezprostředně přítomna skutečnost poznávajícího subjektu; a právě toto konkrétní a živoucí faktum osobní činnosti, tato vnitrná a nepřenosná hodnota každého poznávacího výkonu je tématem zájmu humanistického. Nikoliv v tom, co je předmětem lásky a naděje, touhy a vůle, víry a práce, máme hledati realitu. Spíše právě v milování a doufání, v toužení a chtění, věření a pracování máme nalézti tu skutečnost, ve které a pro kterou svět jako fakt i svět jako idea mají své bytí, Wé A Moore. Nutno tu ovšem Ušiti: skutečností jsou měsíce Jupiterovy nebo anatomie hlísta; ale skutečností je též osobní, vnitrný život lidský, a oboje tyto reality nejsou stejného řádu. Humanism mohl by si napsati v čelo vedle Protagorovy věty i Diogenovo Hledám člověka; bez ironie řečeno, hledá pak člověka třeba i v anatomii hlísta, v kterékoliv myšlence, v kterémkoliv poznávacím výkonu, pokud v něm může objeviti konkrétní osobní výraz.
Není li podle kritiky poznání možno založiti hodnotu pravdy na čisté shodě poznání se zevním světem, zůstává možnost hledati tuto hodnotu v nitru pravdy samotné. Toto nitro pravdy je naše vlastní nitro; proto třeba badenští novokantovci žádají, abychom se upamatovali na nadosobní normu nebo pravidlo, jež je uskutečněno v každé pravdě, a na této ideální normě založili svůj souhlas s ní; a proto, na zcela jiné cestě, humanism vyzývá, abychom v každém poznatku uznali člověka, jenž jej vytvořil, totiž jeho zájmy a tužby, jeho osobnostní značku. To je podle humanismu to cenné, co máme v každé pravdě postihnout: její zrození z osobního chtění a života. Proto tedy jest uznati logické oprávnění osobnosti, abychom tuto osobnost opět nalezli v jejích logických výtvorech, v jejích pravdách; a proto je člověk měrou věcí, abychom jej podle jeho míry nalezli ve věcech, o nichž pracoval. V tom smyslu znamená humanism skutečně osobní idealism, jak zní heslo Schillerova Oxfordského učeliště. A je li mi dovoleno přetlumočiti si jej v jedinou větu, řekl bych, a v tom také vidím jistou grácii humanismu, že je lehkým skokem z kriticismu v morální idealism. Svět je vskutku jen obsah lidského myšlení, začíná humanism kriticky, a v tom už tu myšlenku obrací: ale pak obsahem a smyslem světa je člověk.
Pro Wé Jamese filozofie nebyla věcí zcela odbornickou; vždy v ní nalézal vyjádřeno víceméně temné vědomí, jež máme o smyslu života, a osobní způsob cítit a představovat si tlak světa nebo míti své vidění světa. Filozofie je mu věc temperamentu a výraz povahy člověka v tom, co má nejdůvěrnějšího; každá definice světa je reakce, kterou určitá osobnost dobrovolně přijímá vůči světu: Celý člověk, praví James, je v nás při práci, tvoříme li svá filozofická mínění. A tak stále se utkávají ve filozofii dva temperamenty: temperament empiristy, který se přiklání k faktům v jich rozmanitosti, a temperament racionalisty, který se zhlíží ve věčných, abstraktních principech. Tento je typ jemný, tenderminded, intelektuální, nakloněný idealismu a optimismu, náboženský, dogmatický, věřící ve svobodnou vůli a v monistický svět; onen je typ hrubý, typ senzualisty a materialisty naladěného pesimisticky a nenábožensky, typ fatalisty, pluralisty a skeptika. V přítomném rozcestí filozofie nalézáme dobré věci v tom i onom typu; majíce vkus pro fakta i pro náboženství, potřebujeme soustavy, která by spojila obé. Chtěli bychom v ní nalézti především vědeckou poctivost vůči faktům, ale zároveň starou důvěru k lidským hodnotám a spontánnost náboženskou i heroickou; a to obé spojit je úmyslem pragmatismu.
Filozofie Wé Jamese je vskutku věcí zcela osobní povahy; pro něho, zdá se, neexistovalo rozcestí delikátního a hrubého typu: empirická vášeň pro fakta byla v jeho osobnosti důvěrně spojena s náboženským duchem, mezi říší faktů a víry nebylo pro něho rozluky. Jako pro radikálního empirika bylo pro něho ve světě místo pro skutečné možnosti, skutečné neurčitosti, skutečný počátek a konec, skutečné krize, katastrofy i odvracení zla, pro skutečného boha a skutečný mravní život. V něm nebylo sporu mezi učencem a věřícím člověkem; plně zaujatý jako vědec, jako lékař a fyziolog zprvu a později jako psycholog, stále interesovaný o mravní a konkrétní lidský život, byl vždy tak osobní a nitrný ve svých tvrzeních, že se bez rozporu a výhrad pohyboval mezi svou exaktní zkušeností a svou morální věrou, mezi svým zájmem vědeckým a mystickým, jichž nesměšoval, ale které v něm skládaly jednotu jeho bohatého filozofického temperamentu.
Wé James přivádí k vrcholu anglosaskou tradici empirismu: skutečnost ztotožňuje se mu naprosto se zkušeností, není světa mimo svět zkušenosti. Vše, co je zažito, je reální, vše, co je reální, je zažito. Celý svět je udělán z jedné látky, z látky čisté zkušenosti: věci i myšlenky, vědomí i zevní svět, já i nejá udělány jsou z této látky. Čistá zkušenost je subjektivní a objektivní zároveň, je neutrální, obojetná, je prostá danost nebo Vorfindung, nerozlišený materiál všeho existujícího; teprve dodatečně vkládáme do ní lišení a roztřídění subjektu a objektu, světa duševního a hmotného, vědomí a věci. Táž zkušenost, například zkušenost o domě, v němž přítomně jsem, může býti zatříděna jednou jako prchavý fakt mého života, jako stav mého vědomí, podruhé jako část objektivní historie tohoto domu, a přece je to jedna a táž zkušenost. Daná nerozdělená část zkušenosti v jednom souvztahu hraje roli poznavatele, vědomí, v druhém objektivního obsahu, poznané věci. V jedné skupině představ vystupuje jako fyzický jev, dům, v jiném okolí jako fakt vědomí, vjem, představa, vzpomínka; a přece v obou případech je to absolutně táž zkušenost. Prvotní realita například u novorozeněte je takováto čistá zkušenost, naprosto nerozdělená, neroztříštěná, dokonale plynulá, nejlépe srovnatelná s kontinuitním proudem, jehož vlny se sledují bez skutečného přerušení: nečleněná skutečnost, jež není vyjádřitelna, nýbrž jen prožitelna. Do této souvislé zkušenosti teprve dodatečně vnášíme své logické rozluky, jako je lišení vědomí a věci, a všechny další pojmové kategorie, kterými rozebíráme a slovně zachycujeme tuto původní plynulou jednotu v mnohosti.
Vše, co je zažito, je reální: i logické vztahy mezi smyslovými daty, jež vyjadřujeme abstraktními kategoriemi, například stejnost, příčinnost, nebo spojkami, předložkami a tak dále, jsou zažity jako fakty, jsou tak reální jako ostatní fakty. Našim předložkám a spojkám, našim protože, když, nad, ve, spolu, a odpovídá ve zkušenosti jistý konkrétní, zakušený, prchavý cit, nálada, postoj nebo očekávání, zkrátka jisté zažití, jistá pozitivní a žitá realita; jsou to přechodné stavy, které žijeme, ale jichž nedovedeme rozumově zachytiti, neboť, dle Kierkegaarda, žijeme dopředu, ale rozumíme do minulosti, rozumíme jen nehybnému.
Zkrátka zkušenost je samostačitelná a neopírá se o nic; je tak souvislá, že není v ní místa pro žádné a priori, pro nadempirické principy a konektivní podpory. Koneckonců i pojem pravdy jest uvésti na zkušenost. James připouští, že pravda je shoda naší myšlenky nebo zkušenosti s jejím předmětem; ale tento předmět je opět zakušen, je sám zkušeností; tedy pravda je vztah mezi různými částmi zkušenosti, vztah vždy konkrétně zažitý, a sice úspěšný, prakticky nebo intelektuálně uspokojivý. Zkušenost si stačí ve všem sama; je zbytečno klásti něco za ni nebo nad ni, a co není zakusitelno, nepatří do filozofické debaty. Svět, jak je nám dán ve zkušenosti, je nekonečně rozmanitý; na první pohled jeví se svět pluralisticky, jako mnohost, a třebaže se vší svou myšlenkovou prací zasazujeme o větší a větší jednotu v něm, nelze z něho zcela vypudit alogično a negativno: něco v něm vždy zůstává, co odporuje tvému hledisku, ať jsi sebevětší filozof. Proto James znova a znova odporuje deterministickému monismu; monumentální pojetí vesmíru bloku, v němž vše je navždy determinováno, příčinně podmíněno a předem nutno, budí v něm jistou hrůzu. Neboť v takovém světě zlo, jež skutečně nalézáme, bylo by nutně tady od věčnosti a pro věčnost, bylo by příčinně podmíněno a zaručeno celým vesmírem a nebylo by možno je z něho vyhostiti. Avšak je možno, že skutečnost existuje v aspektu distributivním, jako mnohost, jež není úplně ujednocena a podržuje i v částech jistou samostatnost. Je možno pojmout jej jako vesmír, který se jen donekonečna rozvíjí, ale nikdy se nestává dokonalou jednotou. Nic skutečného není absolutně jednoduché; každá stránka existuje sama pro sebe, ale nicméně má nějaký možný vztah ke všem ostatním; každý článek může tvořiti jednotu se svými sousedy, aniž by kdy byla dokončena jednota celková. Je možno pojmouti vesmír jako Fechner: jako svět oduševnělý ve všech částech, jehož jednotlivá vědomí se spolu skládají ve vědomí vyššího řádu. Všechny věci Země, dle Fechnera, mají duše, a tyto duše slučují se ve vyšší vědomé celky, a tyto tvoří konečně duši Země; duše Země je náš strážný anděl, rovněž duše planet a sluncí jsou andělé, a všichni skládají duši vesmíru, boha. My jsme jakoby orgány Země; všechno naše čití a myšlení obohacuje vědomí Země. Zemře li někdo z nás, je to, jako by se zavřelo jedno oko: jeho myšlenky však trvají v duši Země, vstupují tam v nové vztahy a kombinace, rostou tam a vyvíjejí se; naše vlastní postřehy nás přežívají v širším životě Země.
Wé James projevuje mnoho sympatie pro Fechnerovu vizi světa. Je možno, praví, že existuje nadlidské vědomí, veliká nádrž, ve které jsou vespolek uloženy a uchovány vzpomínky obyvatel Země; otevře-li se tato nádrž, tu jisté neobyčejné znalosti pronikají do výjimečných duší: to je náboženská zkušenost, jež se projevuje v chorobných svědectvích, jak se nazývá sám, jako jsou zdvojení osobnosti, mediumita, náhlé obraty k víře, mindcure a tak dále, všechny jevy podprahového já. Jsou v nás zdroje, praví James, jimiž se naturalism nezabývá, zdroje štěstí a moci, které se otvírají v nej zoufalejších okamžicích. Tyto náboženské zkušenosti ukazují, že přirozená zkušenost je jen částí zkušenosti vskutku možné pro člověka; že nejvnitřnější, podprahová část našeho života se jaksi ponořuje do života téže kvality, ale neskonale širšího, který se odehrává mimo nás ve vesmíru: do širšího já, odkudž vlévají se do nás osvobozující zkušenosti. Pro svou osobu, praví, nevěřím nikterak, že by lidská zkušenost byla nejvyšší formou zkušenosti, která existuje ve světě. Spíše věřím, že vzhledem k vesmíru jsme asi tím, čím jsou naši psi nebo kočky vzhledem k lidskému životu. Žijí v našich salónech a bibliotékách. Účastní se scén, o jichž významnosti nemají ponětí. Jsou jen tečnami naší historie. Podobně člověk k onomu širšímu životu věcí je prostě tečnou. Ale jestliže leckterý ideál přijatý psem a kočkou se shoduje s naším ideálem, o takové shodě mají psi a kočky v denním svém životě důkazy, podobně je nám snad dovoleno věřiti, podle důkazů podaných náboženskou zkušeností, že existují vyšší moci, jež pracujíce na spáse světa sledují ideální linie obdobné s našimi. Bůh skutečně existuje, neboť víra v něho reálně a uspokojivě pracuje: bůh ostatně konečný v moci i vědění, který snad je jen primus inter pares, jeden z mnoha bohů, a který nadpřirozeně zasahuje do událostí světa; James vůbec se výslovně přihlašuje k hrubému supranaturalismu.
Jednou se James zastavuje nad otázkou, má li člověk právo věřit, smí li se v náboženských otázkách postavit na stanovisko víry, i kdyby se k tomu jeho čistě logický intelekt nijak necítil nucen. To záleží na naší vůli, odpovídá James, na naší vůli k víře; víře se můžeme oddati na své vlastní nebezpečí, stejně jako odmítati víru na své vlastní riziko. Náboženská víra nemá samozřejmosti; objektivní samozřejmost a jistota jsou ovšem krásné ideály, ale kde lze jich nalézti na naší planetě? Čekáme li na samozřejmý důkaz víry, děláme to stejně na své nebezpečí, jako věříme li; nerozhodujeme li se ani pro víru, ani pro nevíru, je i to rozhodnutím, i to je spojeno s nebezpečím ztratiti pravdu, stejně jako mylná víra nebo nevíra; ve všech těchto případech jednáme a neseme svůj život v rukou. Zde je nutná rozhodná volba. My stejně toužíme po pravdě, jako se bojíme omylu. Ve vědě vždy rozhoduje spíše strach před omylem, ale v životě morálním, kde je naléhavá potřeba jednat, je i nesprávný důvod k jednání lepší než žádný důvod. Stává se, že víra v nějaký fakt je s to spolupůsobiti při vzniku toho faktu, že mnohdy víra přivádí sama své uskutečnění, že víra v nejistý úspěch je to jediné, co dává úspěchu dostavili se; zde nemůžeme čekati na důkazy, neboť jedná se o ztrátu cenného statku. Jsme li zbožni, není vesmír pro nás pouhé něco, nýbrž ty, a náš poměr k němu je poměr osoby k osobě. Máme cit, že náboženství obrací se na naši činnou dobrou vůli a že nedostane se nám o něm nikdy důkazu, nejdeme li mu do půl cesty naproti. Cit, jenž se nám, nevíme odkud, vnucuje, že prokazujeme vesmíru největší službu, věříme li v božstvo, tento cit zdá se patřili k nej hlubší podstatě náboženské hypotézy.
Již v pluralismu Jakešově ukazoval se indeterminismus jako nejoprávněnější hypotéza o světě. Je snad mnohem více možností než skutečností, je možno, že skutečnosti planou v moři možností. Části vesmíru mají jistou volnost pohybu a mohou se vždy rozhodovati mezi více možnostmi, které by uskutečnily; po vykonané volbě se ovšem zdá učiněná volba nutná a racionální, ať byla zvolena kterákoliv alternativa. Jsou li ve světě skutečné možnosti, svět může býti spasen: to je základ meliorismu Jamesova. Svět může býti zbaven zla; svou vlastní činností můžeme působiti ke spáse světa, byť v sebemenším zlomku; ale naše tužby jsou jen jednou podmínkou mezi ostatními. Předpokládejme, že před stvořením by vám byl původce světa předložil tento případ: Nyní jdu, řekl by vám, udělati svět, jehož spása není zajištěna, svět, jehož dokonalost bude zcela podmínečná, a sice podmínkou je, aby každý z činitelů v něm co možná nevíce zlepšil úroveň, kterou zaujme. Nabízím vám možnost dělati část světa, jejž hodlám stvořit. Jeho spása, jak vidíte, není zaručena. Je to skutečné dobrodružství se skutečným nebezpečím, ale může to dobře dopadnout. Jedná se o sociální podnik součinné práce. Půjdete tedy s sebou? Budete dosti důvěřovati sobě a ostatním činitelům, abyste se vystavili tomu riziku? Jistě bychom nabídku rychle přijali: Ruku na to, uděláno! My všichni máme své okamžiky skleslosti; nám všem se přihází, že jsme znechucení sami sebou, unaveni svými marnými snahami. Život nás opouští, a my ve své ochablosti sledujeme příklad marnotratného syna. Tehdy přejeme si svět, kde mohli bychom se zříci všeho a vrhnouti se do oteckého náručí, a jako krůpěj splyne s řekou, ponořiti se do života Absolutna.
Lidem tohoto temperamentu se představuje náboženský monism s útěšnými slovy: Není nic, co by se nestalo nutně, co by nebylo částí podstaty věcí; vy sami jste její částí, i se svou zklamanou duší a svým nemocným srdcem. Všechny bytosti tvoří jednotu s bohem, a v bohu je vše dobré, ať je vám souzen dobrý, nebo zlý los v tomto světě zdání. Já však pro svou osobu věřím, že svět je dobrodružství a nebezpečí. Připouštím, že jsou tu skutečné ztráty a osoby, jež ztrácejí. Ale přesto, kolik lidí se uspokojí úspěchy, které se tu a tam přihodí v tomto světě moralismu, v tomto světě epopeje! V takovém světě život stojí za prožití, protože v mravním ohledu je tím, co z něho uděláme; a my jsme ochotni, pokud na nás je, jej udělati se zdarem. Snad bůh sám saje svou životní sílu a stupňování života z této naší víry. Není li tento život skutečný boj, ve kterém se něco úspěšně na věčné časy vydobývá, nestojí za více než ochotnické představení; ale my jej cítíme jako skutečný boj, jako by vskutku bylo něco zlého ve vesmíru, z čeho měli bychom jej vykoupiti veškerým svým smyslem pro ideálno a veškerou svou věrou. Jádrem moralismu Jamesova je: udělati svou věc na světě co možno nejlépe. Nejvyšší forma mravního života je ta, vždy překračovati pravidla, jež stala se příliš úzká pro poměry skutečnosti. Je jediné bezpodmínečné přikázání, totiž to, že máme bez únavy, s bázní a chvěním usilovat o to, volit a jednat tak, abychom přivodili nejšíře obsáhlý vesmír statků, který se nám zdá možný.
Jamesova filozofie není stavěna jako systém; jednotlivé její teorie, jimž jsou dávána jména pragmatism, radikální empirism, pluralism, meliorism, tychism, moralism, teism, nejsou k sobě logicky nutně vázány. Jejich jednota je spíše osobní; jich souvislost neznamená jednotu logického rozvinutí, nýbrž shodu myšlenek, jež spolupracují k udržení a zvýšení jisté životní hodnoty. Tato hodnota je mravní; celá filozofie Jamesova při všech názvech je v podstatě jedno: moralism. I noetika Jamesova, jeho radikální empirism, náleží moralismu daleko spíše než pozitivistickému psychologismu. Ovšem James je psychologista, ale sama jeho psychologie je nejen vysvětlováním duše, nýbrž rozuměním lidské duši; je zájmem o konkrétní, osobní život, jehož pravé bytí je spontánnost a jedinečnost. Tak již v Jamesově psychologii proniká určitý mravní poměr k člověku; jeho problémem není jen abstraktní psychično, nýbrž člověk, subjekt, jejž lze jen lidsky, eticky uznati.
Tento člověk, život, osobnost nemůže býti něco, co ukazuje mimo sebe, co je naprosto podřaděno obecným, přírodně kauzálním nebo transcendentálním souvislostem; jeho osobní individualita je zárukou jeho svobody. Je li vše, co je v subjektu, jeho vlastním osobním životem, není li v něm nic cizího, mimoosobního, ukazujícího ven, pak nemůže ani pravda poukazovati na nic mimoosobního, nemůže býti shodou s něčím zevním, nýbrž jenom s něčím vnitřním a nevyhnutelně osobním: se zkušeností samotnou. Zkušenost je místo vší pravdy i veškeré skutečnosti. Skutečné je, jen co je žito, a vše, co je žito, je skutečné. Nikde v životě není místa, kde by intervenovaly nadempirické, nadosobní živly. Hodnota člověka neprýští ze žádného a priori, z nadřaděného a nadindividuálního světa, neodkazuje k ničemu logicky a metafyzicky vyššímu; kterýkoliv skutek v životě může býti hodnotně nebo nehodnotně udělán, celý empirický život je morální; jeho neodvoditelná cena je v něm samém a nikoliv někde nad ním. Život, spontánnost, činnost je jediné místo všeho dobra; jen jednající osobnost je morální; svět moralismu je epický, je to svět skutků, podniků a práce. A obráceně, náš svět činů a práce je veskrze mravní; v práci a v jednání, v uhajování a zvyšování života, ve všednosti a skutečnosti dne žijeme a máme žíti svůj mravní a hodnotný život. Nikoliv odvrat od pouze individuálního života ani poznání vyššího, racionálně morálního řádu, nýbrž právě praktický, snahový život individuálních skutků a neodbytných potřeb může nám otevřít mravní a koneckonců i náboženskou zkušenost.
To je asi v hrubých rysech moralism Jamesův; to, co se přikládá k němu, pluralism, meliorism a supranaturalistický polyteism, jsou spíše over beliefs, spíše květ než plod jeho moralismu. James neklade jich jako definitivních řešení, jako posledního plánu světa; nic nebylo mu vzdálenější než dogmatizovati ve věcech víry a chtít zavazovati mysli něčím, co podle něho může být jen předmětem osobní zkušenosti. Zde nejde o to, zda ve skutečnosti náboženství přece jen není zavázáním myslí a zda víra ničeho nepotřebuje více než právě dogmat; James nechtěl býti prorokem, jeho over beliefs jsou spíše pobídky a povzbuzení, aby každý odkryl sám v sobě cíle své víry, aby ve směru svých nejvnitřnějších potřeb hledal směr své náboženské důvěry a aby ve svém zakušeném životě a nikde jinde se snažil nalézti zdroj a základ svého poměru k světu.
Celá filozofie Williama Jamese, od psychologie až po vůli k víře, od teorie poznání po náboženskou vizi světa nepraví nic, co by nebylo přisvědčením k jeho moralismu. Ale tím zároveň mění se ráz diskuse o pragmatism a názory Jamesovy. Je li tato filozofie veskrze nesena mravní vůlí, nelze s ní se vyrovnati kritikou jejích jednotlivých tvrzení; zde jde o uznání života, o mravní výzvu, o touhu po zakotvení mravní potřeby ve skutečnu samotném. Je li Jamesův obraz světa světem víry, není jeho víra nic jiného než cit důvěry ve skutečnost a neztratitelnost lidských dober; jeho filozofie je veliký pokus o důvěru ve svět, boj a úsilí o získání důvěry. Avšak každá důvěra, kterou si člověk přináší vrozenu v srdci, je zklamávána a jeho spoléhání na svět je záhy zlomeno. Tu pak zbývá v srdci jediné východisko: Pravá důvěra není nám dána, nýbrž musí být získávána; všechen cit spolehnutí má se dostaviti teprve jako plod boje a práce, je vítězstvím a výtěžkem, je mravní úlohou. Jediná cesta, jak získati k světu důvěry, je ta, činiti vší svou snahou svět takovým, nebo jednati ve světě tak, aby výtěžkem této činnosti byla největší důvěra ve svět; a jistě není to špatné, sobecké nebo lhostejné jednání, na kterém bychom mohli založiti svou důvěru v bytí. To je, míním, základní motiv pragmatismu. Vše ostatní jsou jen pokusy získati takový obraz vesmíru, který by co nejméně rušil mravní činnost člověka ve světě. Takový obraz je, řekl bych málem, už věcí osobního vkusu; a Jamesův obraz světa je tak svěží a tak pitoreskní, že by zasloužil jména gaya scienza, filozofie praktického optimismu.
A závěr toho? zeptá se snad čtenář, co z toho plyne? Nepřisvědčil jsi k žádné teorii pragmatické; nalézal jsi v nich, ať právem či neprávem, v jádře jisté mravní projevy, morálku nešpatnou, jak připouštím, a snad i moderní, ale založenou jen osobně, bez nutných důkazů a přesvědčivých maxim. Co si mám z toho vybrati?
Čtenáři, buď nic, nebo příklad. Podtitulem těchto stránek je filozofie praxe; ale zajisté stálý důraz na praxi a experimentaci, na činnosti a úspěších, důraz, jímž pragmatism oplývá, je vlastním jazykem činorodé, osobně svobodné a volní rasy anglosaské; z činného optimismu těchto filozofů zřetelně mluví Nový svět; není tu tedy vše blízké a důvěrné naší rase a našemu způsobu života. Ale přesto pragmatism je příklad filozofie praxe.
Než opustím pragmatism, vrhl bych rád na něj světlo jedné z jeho vlastních myšlenek, světlo matoucí, a snad přece objasňující. Každé tvrzení, praví pragmatism, odpovídá jisté potřebě; každá filozofie vychází z určité krize a slouží k odklizení nějaké srážky. Jaké potřebě, jaké krizi a naléhavé touze odpovídá pragmatism sám? K čemu bylo nutno, aby v různých částech světa, bez předchozí dohody, se zrodily filozofické osobnosti nakloněné hájit optimism práce a důvěru v praktické hodnoty? Naivní radost z práce a úspěchu, zdravé praktické spoléhání na činný život zajisté nemá zapotřebí takové filozofie; nejsou to snad zrovna úpadek a tíseň praxe, jež vyvolaly tuto filozofii?
Přemnohý řekne a dotvrdí svým životem, že v dnešním životním řádu lze mluviti spíše o přetížení prací, o vyčerpávající námaze a příliš těžkých úspěších, o následovní morální únavě, jež jeví se jednak v bezmoci a chabosti, jednak a častěji ve stržnickém sobectví tak řečených praktických lidí, o všem spíše než o naivní a samozřejmé radosti z činného života. Praxe je zlá, je sebeničením nebo ničením bližního, a s postupem věků vždy spíše přináší zklamání než úkoj. A tu řekněme, že by kdokoliv z činných lidí hleděl v sobě zlomiti tuto krizi přesvědčením, že na jeho dobré vůli záleží, aby posvětil svou práci; že musí v ní jenom hledati něco více než hmotný prospěch, že v ní může nalézti pravdu, hodnoty života, morální úkoj, ba kousek záchrany světa bude li jen sám do ní vkládati co nejvíce dobra a naděje. Tato důvěra v praxi není už pak přirozenou, samovolnou chutí k práci: jako každá filozofie se rodí ze ztráty naivity, tak i filozofie praxe.
A pokud čtenář vidí kolem sebe praktický život, jenž není jen čilý a úspěšný, nýbrž i umdlený, drtivý a bezohledný k dobru a prospěchu světa, pochopí, proč mluvím o pragmatismu jako o příkladu.
Každá filozofie podává, chtěj nechtěj, jistý typ a ideál bytí, každá promlouvá k nám o nějakém nejvyšším uspokojení života. Ta filozofie nezná nic lepšího, čistšího a šťastnějšího než viděti boha v postu a meditaci; v oné rýsuje se tiché ponoření myslitele, jenž more geometrico rozvíjí a buduje obraz vesmíru. Jinde vše zdá se klamným a malicherným krom jediného, nejvyššího blaha: splynouti s Absolutnem, osvoboditi se ze zkušenosti a vzlétnouti přímo k poznání všeho. Ano, hlavně a především k poznání všeho; může jím býti věda či intuice, intelektuální názor nebo čirý rozum; vše to jsou jména pro jistý ideál, pro vrcholné uskutečnění lidského ducha a pro vrcholné štěstí zároveň, pro plné poznání pravdy. Opět jiné filozofie obdaří nás jiným obrazem. Žíti blaženě a v kráse nás učil Epikur; zhrdati malostí z výše orlí, ale trochu neplodné samoty nadčlověctví, Nietzsche; opět jiní milovati, odříkati se, umrtvovati se. V každé takové morální nauce snadno rozpoznáte určitý ideál svatosti. Svatost, stejně jako absolutno, je něco nekonečně vzácného, právě ideálního; jen tu a tam, v géniích mozku a lásky, harmonie nebo heroismu se s nimi potkáváme v tomto světě pouhé zkušenosti a pouhého člověčenství, snad proto, aby to nebyly tak docela jen sny a fikce. Ať je ideálem poznání, nebo svatost, bez představy takové nejvyšší náplně lidského života není snad žádná filozofie. A tu můžeme se ptáti, jaký ideál života přináší pragmatismus. Byl li vítán u konzervativní filozofie tak, jako bývá vítáno nové umění, totiž jako humbuk, úpadek a znehodnocení pravdy, může to býti jenom svědectví toho, že skutečně přináší něco nového. Ale tu jest se ptáti: jsou tyto jeho nové hodnoty a ideály vyšší a dokonalejší než ony, které jsou vytyčeny v celých dějinách filozofie? A v případě, že nejsou, zůstává v něm vůbec něco přesvědčivého a pozitivně nového? Pragmatismus zabývá se důtklivě a v základním tématu ustavičně otázkou poznání. Netáže se nejprve, co poznání a pravda jest, nýbrž jak vzniká. Myšlenka stává se pro nás pravdivou tím, že se shoduje s naší zkušeností; přitom však nutno zkušenost pojmouti široce a plně, nejen jako vnímání a zírání, teoretický experiment a měření, nýbrž také jako zakušené potřeby a zájmy, praktickou činnost a praktické uspokojení. Pravdivé pro nás je poznání, které se shoduje s naší zkušeností, tedy také s našimi záměry a potřebami, s naší činností a uhajováním života. Tu rázem mění se tradiční obraz pravdy; místo čistě teoretické shody myšlenky se zkušeností klade se praktická shoda myšlenky a činnosti, pravda stává se nástrojem činnosti, pomůckou k uskutečňování našich životních cílů, pracovním prostředkem života. Je li pluh dobrý k tomu, aby převracel hlínu, a hůl k tomu, aby nás podpírala, je poznání dobré k tomu, aby zjednodušilo naše zkušenosti, vedlo nás k novým a tvořilo přechody od zkušeností k úspěšné životní praxi. Pravdivé jsou ty myšlenky, které jsou z určitelných důvodů dobré pro život. Nemusím podotýkati, že tato nová definice pravdy je změnou nejen ve formě, nýbrž i ve věci; přijmete li ji, musíte uznati za pravdu každou víru, každý útěšný sebeklam, každou osvobozující domněnku, která byla třeba jedinému stísněnému srdci ve zlém okamžiku dobrá pro život. To konečně není nejhorší protismysl; shledá li dobrý lékař, že aqua destillata zázračně pomohla nemocnému, nebude se s ním příti, že aqua destillata není lékem, ale ovšem bude se příti se šarlatánem, který by vytloukal kapitál z lahviček destilované vody, nebo s teorií, která by do nás chtěla nalévat destilovanou vodu za všech okolností.
Relativnost pravdy neznamená tedy anarchii poznání, ale ovšem zbavuje pravdu jejího absolutního nimbu. Je li pravda nástrojem, není cílem; je li poznání prostředkem praktického života, nemůže samozřejmě býti výsostným účelem bytí a nejvyšším úkolem člověka, nýbrž ukazuje právě na praktický život: v něm, praví, je všechen účel a úkol a veškerá svrchovanost. A tu se nutně klade otázka, zda aspoň zde, ve světě praktickém a morálním, staví pragmatismus nějaký suverénní ideál člověčenství nebo božství. Jaká svatost se nám tu ukládá? Jaká nejvyšší dokonalost se tu formuluje? Hledejte v pragmatismu obraz života a najdete jenom ten život sám, jejž žijete dnes a zítra mezi lidmi. Hledejte konečný cíl člověka a najdete jen bezprostřední cíle lidského bytí. Tyto bezprostřední cíle nepraví ovšem ničeho o absolutním účelu a jeho splnění ve výjimečné a snad jenom pomyslné dokonalosti, ale zato praví tím více o skutečných nedostatcích a potřebách, které aspoň pro tuto chvíli určují naše cíle. Ano, pro tuto chvíli. Co toto píši, je pozdní odpoledne před večerem. Mohl bych končícího dne použíti k tomu, abych založil ruce, zavřel oči a vmyslil se do života lepšího, než je tento; do života, kde vše je splněno a dovršeno v ideální harmonii božského řádu. Takový sen by mne lehko přenesl přes povinnost dopsati svůj článek a potom spěchati, abych vyřídil věci nutné pro mne a pro několik jiných lidí, neboť vše to je ovšem velmi nízké a malicherné ve srovnání s vysněným ideálem. Co však mohu pro tento ideál, pro tento lepší život skutečně vykonati? Snad opravdu pro tuto chvíli jen to, že se vynasnažím dopsati svůj článek tak, aby aspoň jednomu čtenáři přinesl prospěch, a vyříditi své věci k jejich i svému dobru? Mohu li doufati v takový zdar, pak vskutku není třeba, abych rozpoltil bytí v čirý ideál a pouhou bídnou skutečnost, tak jako zlatokop dělí svět na zlato a bezcennou hmotu. Není bezcenné hmoty, každá může se státi stavebním kamenem, sochou, maltou nebo prstí pro obilí. Zlato je ve všem, chopíme li se toho jen v dobrém a činném smyslu. Podobně není pouhé a bídné skutečnosti; ideál je aspoň v možnosti všude, i ve sklonku dne, i v nutnostech, i v osobních zájmech: také zde záleží jenom na tom, co z nich uděláme. Není pochyby, že většina lidí skutečně tak jedná a jde ochotně a naléhavě k bezprostředním, praktickým cílům; jsou tedy snad už tím filozofy a vynašli pragmatismus jako Molierův pan Jourdain prózu? Myslím, že nikoliv; a přece, jak nekonečně mnoho může próza získati, odposlouchá li hovory, nářky i zábavy pánů Jourdainů! Jak mnoho může získati i filozofie, přihlíží li k všedním zájmům lidí, kteří v práci a starostech uhajují svůj život! Může býti, to ovšem nezáleží na soustavě, nýbrž na osobním idealismu filozofově, že v jejich všedním životě objeví city důvěry, jistoty, životní radosti, záblesky heroismu a spontánnosti a mnohého jiného, co jsme zvyklí promítati v konečný ideál.
Je k tomu ovšem nutno nepohrdati ani sebou, ani jinými, je třeba lásky i důvěry k člověku, vlídnosti i družnosti, demokratismu a pražádné hypochondrie; pak tedy nebude všedního života a daleko nad ním sféry ideálu a věčných hodnot, nýbrž ideály a hodnoty budou přítomny zde, v tomto skutečném životě, jako možnosti a účely, úspěchy a skutečná uspokojení. Nemohu rozhodnouti, je li vyšší ten ideál, který se nám představuje jako dokonalé poznání nebo dokonalá svatost mimo čas a prostor, či ten, který v tomto okamžiku, v tomto sklonku dne, v této chvíli plné nedostatku a přechodu postihuje možnost lepšího světa, místo pro úspěšnou práci a svobodu mysliti něco dobrého pro mne i pro svět, jak říkává William James. Záleží na prožití a jenom na prožití. Je li ten nejabsolutnější ideál jenom verbálním řešením bídy světa a pouze rozumovým uspokojením pro toho, kdo si jej myslí, nebo naopak, je li pragmatická důvěra v tento svět a jeho možnosti jen slovným řešením a teorií, je i spor mezi obojí koncepcí pouze slovní. Avšak má li víra v jakýkoliv ideál a kterékoliv hodnoty přímý vliv na naše bezprostřední konání, je li zdrojem útěchy a činného, praktického, osobního i sociálního moralismu, pak je to víra dobrá pro mne i pro svět, a pragmatismus vás o ni neochudí; je neomezený ve svých kladech, ježto je neomezený ve svém relativismu.